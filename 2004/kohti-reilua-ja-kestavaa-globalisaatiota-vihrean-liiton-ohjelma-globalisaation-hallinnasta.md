---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:45.326564
title: "Kohti reilua ja kest\xE4v\xE4\xE4 globalisaatiota - Vihre\xE4n liiton ohjelma\
  \ globalisaation hallinnasta"
type: erityisohjelma
url: https://www.fsd.tuni.fi/pohtiva/ohjelmalistat/VIHR/836
year: 2004
---


Vihreän liiton ohjelma globalisaation hallinnasta     Hyväksytty hallituksen
kokouksessa 17.1.2004


# Kohti reilua ja kestävää globalisaatiota


**Globaali talous tarvitsee globaalit säännöt    Reilumpaan
maailmanjärjestykseen    Askelia kohti globalisaation demokraattista hallintaa**
I Globaalin talouden reformi    II Globaalien päätöksentekorakenteiden
uudistaminen    III Globaalin turvallisuuden kehittäminen    IV Globaali
ympäristövastuu


2000-luvun alussa pääoma liikkuu sähköisessä muodossa valon nopeudella maasta
toiseen. Kansainväliset pääomaliikkeet eli arvopaperien ja valuuttojen myynti
rajojen yli ovatkin rahalliselta arvoltaan jo monikymmenkertaiset tavarakauppaan
verrattuna. Rajojen yli ulottuvat taloudelliset siteet valtioiden, yritysten ja
ihmisten välillä ovat voimakkaat, moniulotteiset ja nopeavaikutteiset.
Pörssikurssien heilahtelut merkittävimmissä finanssikeskuksissa tuntuvat
välittömästi eri puolilla maailmaa.


Riskit ovat globalisoituneet. Tekninen ja taloudellinen kehitys on tehnyt
mahdolliseksi yhä massiivisemman luonnon muuttamisen, tahallisen ja tahattoman.
Ihminen muuttaa olosuhteita koko maapallolla ja aiheuttaa samalla koko
maapalloon ulottuvia riskejä. Ihminen on ohentanut elämää suojaavan
otsonikerroksen ja kasvattanut ilmakehän hiilidioksidipitoisuuden korkeimmalle
tasolle 420 000 vuoteen. Maansiirtokoneet siirtävät maamassoja vuodessa paikasta
toiseen enemmän kuin mannerlaattojen liikkeestä johtuva vuorijonojen poimutus.
Laajoilla alueilla ylikalastus on romahduttamassa merten kalakannat. Monien
jokien virtaamasta niin suuri osa käytetään peltojen ja nurmikkojen kasteluun,
teollisuuden prosesseihin ja juoma- ja talousvedeksi, että alajuoksulla joet
ovat lähes kuivuneet. Toisaalta vesivaroja samaan aikaan liataan
käyttökelvottomaan kuntoon. Lajien sukupuuttonopeus on tuhatkertainen verrattuna
luonnolliseen vauhtiin. Öljyn vuosituotanto maailmassa alkaa todennäköisesti
lähivuosina laskea sekä. Keskeiset fossiiliset polttoaineet ovat loppumassa ja
jäljellä olevien varantojen uusjako on käynnissä, paikoin hyvin sotaisasti. Koko
maapallon näkökulmasta ihmiskunta on kuluttamassa sitä luontopääomaa, johon
elämämme ja toimeentulomme viime kädessä perustuu.


Globalisaation ennustetaan kasvattavan tuotantoa maailmanlaajuisesti. Sen
seurauksena oletetaan monen nykyisen kehitysmaan kulutustason nousevan
olennaisesti. Tämä vaikeuttaa maailmanlaajuisia ympäristöongelmia olennaisesti,
kun raaka-aineiden ja erityisesti energian kulutus uhkaa nousta. Teollisuusmaat
eivät voi suurina ympäristökuormittajina vaatia kehitysmaita tyytymään
köyhyyteensä ympäristön säästämiseksi. Siksi on yhdessä etsittävä keinot
ympäristökuormituksen vähentämiseksi. Mitä enemmän talous kasvaa, sitä
tärkeämmäksi tulee ekotehokkuuden nostaminen niin kehittyvissä maissa kuin
teollisuusmaissakin.


Reilumpi ja kestävämpi talouden globalisaatio antaa kansallisvaltioille nykyistä
paremmat mahdollisuudet vastata omien työmarkkinoidensa rakennemuutoksiin.
Tällöin paranevat myös Suomen edellytykset pitkäjänteiseen
työllisyyspolitiikkaan.


Globalisaatio ei ole vain taloudellinen ilmiö. Globalisaation taloudellisten
ilmiöiden hallinta antaa kuitenkin entistä paremmat mahdollisuudet nykyistä
tasa-arvoisempaan kulttuuriseen vuorovaikutukseen eri maiden ja kulttuuripiirien
välillä. Talouden globalisaation hallinta on siis myös väline
oikeudenmukaisemman, kestävämmän ja kulttuurisesti moniarvoisen
maailmanjärjestyksen luomiseksi.


## Globaali talous tarvitsee globaalit säännöt


Tärkeitä virstanpylväitä kansainvälisen kaupankäynnin vapautumisessa ovat olleet
GATT-sopimus (yleinen tulli- ja kauppasopimus) ja sittemmin WTO:n (Maailman
kauppajärjestö) perustaminen. Kansainvälisten pääomaliikkeiden vapautuminen
1980-luvulta alkaen kiihdytti talouden maailmanlaajuistumista. Talouden
globalisaation voimaa on kasvattanut myös tietoliikenteen helpottuminen ja
nopeutuminen modernin tekniikan myötä.


Länsi-Euroopassa Euroopan unionin perustaminen on toisaalta voimistanut alueen
sisäisiä taloudellisia siteitä ja lisännyt alueen sisäistä taloudellista vaihtoa
sekä toisaalta mahdollistanut ylikansallisen päätöksenteon, jolla asetetaan
reunaehtoja unionin sisämarkkinoille, muun muassa yhteisen ympäristöpolitiikan
ja kuluttajansuojasäädösten kautta. Globaalilla tasolla sosiaalisten ja
ympäristöpoliittisten sääntöjen kehittäminen on jäänyt ylikansallisen talouden
kehityksestä jälkeen. Tämä on kasvattanut ylikansallisten yritysten valtaa
suhteessa kansallisvaltioihin. Erityisesti köyhimpien maiden on vaikea valvoa
etujaan toisaalta suuryhtiöitä ja toisaalta rikkaimpia valtioita vastaan. EU:n
on tulevaisuudessa otettava vahvempi rooli globalisaation oikeudenmukaisen
hallinnan edistämisessä sekä toimittava kansainvälisen ympäristönsuojelun
puolesta. Muista kansainvälisistä järjestöistä ei toistaiseksi ole muodostunut
riittävää vastapainoa vapaakaupalle. Jos EU:n neuvotteluoikeudet
kauppapolitiikassa lisääntyvät, on erityisen tärkeää, että EU:n
kauppapolitiikkaa koordinoidaan sen ympäristö-, kehitysyhteistyö- ja muiden
tavoitteiden mukaiseksi.


Vaurauden kasvattaminen on kaupan ja pääomaliikkeiden vapauttamisen motiivi ja
vauraus onkin kasvanut nopeasti. Se jakautuu kuitenkin kohtuuttoman
epätasaisesti. 2000-luvun alussa rikkain viidennes käyttää neljä viidesosaa koko
ihmiskunnan käyttämistä resursseista ja sen tulot ovat 80-kertaiset verrattuna
köyhimpään viidennekseen. Tuloerot ovat kasvaneet vuosikymmenien ajan ja
kasvavat edelleenkin. Viime vuosina Kiinan ja Intian väkirikkaiden talouksien
nopea vaurastuminen on muuttanut kuvaa maailmanlaajuisen tulonjaon kehityksestä
maiden välillä. Vaurastuminen ei kuitenkaan koske köyhimpiä kehitysmaita ja
tuloerot lähes kaikkien maiden sisällä ovat kasvamassa. 500 suurinta yritystä
hallitsee 70 prosenttia koko maailmankaupasta, kun taas köyhimmät 49 valtiota,
joissa asuu kymmenesosa maailman väestöstä, hallitsee alle puolta prosenttia
maailmankaupasta. Puolet ihmiskunnasta elää alle kahdella dollarilla tai eurolla
ja kolmannes ihmiskunnasta vähemmällä kuin yhdellä eurolla päivässä. Köyhyys
merkitsee useimmiten myös puutteellisia koulunkäyntimahdollisuuksia ja vaaraa
kuolla tauteihin, jotka lääketiede kuitenkin osaisi estää ja hoitaa halvalla.


UNIFEMin ja FAO:n arvioiden mukaan 55 - 70 prosenttia maailman köyhimmistä
ihmisistä on naisia ja tyttöjä. Naiset tuottavat selvän enemmistön maailman
ravinnosta, mutta he omistavat vain yhden prosentin maasta. Epätasa-arvoiset
talous- ja valtarakenteet sekä resurssien käyttöoikeudet tekevät naisten
köyhyydestä lisääntyvää ja jatkuvaa. Naisten vähäinen tuotantoresurssien omistus
ja heikot lainansaantimahdollisuudet estävät varsinkin kehitysmaissa naisten
mahdollisuuksia hyötyä talouden globalisaatiosta. Kehitysyhteistyöhankkeiden ja
kauppasopimusten vaikutuksia sukupuolten toimintaedellytyksiin pitääkin
tarkastella sukupuolivaikutusten näkökulmasta


Maailmanlaajuisia tuloeroja on pyritty jonkin verran tasoittamaan kehitysavun
kautta. Sen avulla onkin saatu aikaan monia myönteisiä asioita, esimerkiksi
lukutaidottomuus maailmassa on vähentynyt. Huomattakoon kuitenkin, että
teollisuusmaissa työskentelevät vierastyöläiset lähettävät kotimaihinsa rahaa
enemmän kuin on koko maailman kehitysavun yhteissumma. Kehitysapu on tärkeää ja
sen kasvattaminen on välttämätöntä, mutta kehitysmaiden kannalta vieläkin
tärkeämpää olisi muuttaa kansainvälisen kaupan sääntöjä siten, että köyhien
maiden oman talouden kehitystä helpotettaisiin. Nykyisten rikkaitten maitten oma
teollisuus pääsi aikoinaan alkuun tullimuurien suojassa. Mutta nyt
kansainvälisen kaupan säännöt vaativat kehitysmaita päästämään teollisuusmaiden
tuotteet vapaasti markkinoilleen, kun samaan aikaan teollisuusmaat ylläpitävät
korkeita tulleja kehitysmaiden maataloustuotteille, joiden myynti olisi
kuitenkin useimmille köyhille maille realistisin tapa päästä vaurastumisen
alkuun. Samaan aikaan teollisuusmaiden subventoidun maatalouden ylijäämää
markkinoidaan kehitysmaihinkin keinotekoisen alhaisilla hinnoilla, jolloin ne
syrjäyttävät paikallista tuotantoa. Lisäksi velkaongelma vaikeuttaa monien
maiden nousemista siihen tilaan, että niillä olisi todelliset mahdollisuudet
nousta pois köyhyydestä.


Kansainvälisen kaupan ja pääomaliikkeiden sääntöjen kehittelyä on paljolti
ohjannut uusliberalistinen ajattelu. Vauraimmat valtiot ovat
kauppaneuvotteluissa ajaneet lähestulkoon pelkästään omia itsekkäitä etujaan ja
ylikansallisten suuryritysten edunvalvonnalla on ollut liian vahva asema.
Kehitysmaiden neuvotteluasema on ollut ja on liian heikko. Muun muassa teollisia
ja tekijänoikeuksia säätelevä TRIPS-sopimus rajoittaa kehitysmaiden
mahdollisuuksia tuottaa itse omille markkinoilleen halpoja lääkkeitä ja
mahdollistaa senkin, että kehitysmaista ilmaiseksi hankitun geenimateriaalin
avulla kehitetään uusia patentoituja viljelylajikkeita, joita sitten
markkinoidaan kalliilla kehitysmaiden viljelijöille. Mahdollisuus tiedon
patentointiin ehkäiseen myös tiedon siirtymistä kehitysmaihin.


Maailman taloudessa 1980-luvulta alkaen tapahtuneet muutokset ovat olleet niin
nopeita, että niitä on kutsuttu "globalisaatioshokiksi". Tämä synnytti myös
kansainvälisen kritiikin vahvemman oikeuteen nojaavaa globalisaatiota vastaan.
Vihreät suhtautuvat kriittisesti ohjaamattomaan uusliberaalistisen
talousajattelun hallitsemaan globalisaatioon, mutta eivät pidä talouden
globalisaatiota pelkästään kielteisenä asiana. On järkevää tehdä valtioiden ja
alueiden välillä työnjakoa siten, että asioita tehdään ja tuotetaan siellä,
missä siihen on parhaat edellytykset toisaalta luonnonolojen ja toisaalta
inhimillisen osaamisen kautta. On myös järkevää, että tieto ja osaaminen
liikuvat yli rajojen.


Toisaalta kaikki uusi ei aina ole edistystä eikä kaukaa tuotu aina ole parasta.
Esimerkiksi ruokaa on monissa tapauksissa järkevää tuottaa ja jalostaa lähellä
asuvia kuluttajia varten. Myös muun paikallisille ja alueellisille markkinoille
suuntautuvan tuotannon kehittäminen on tärkeä tapa luoda ihmisille
mahdollisuuksia toimeentuloon ja vaurastumiseen niin köyhissä kuin rikkaissakin
maissa. Kuljetusten ympäristövaikutukset tulee laskea mukaan kuljetusten
hintoihin esimerkiksi verotuksen avulla. Tämä vähentäisi tavaroiden liikkumista
ja parantaisi paikallisen tuotannon kilpailuasemaa.


Teollisuusmaissa globalisaatio merkitsee suuria muutoksia työmarkkinoilla. Monia
työpaikkoja siirtyy halvan työvoiman maihin, toisaalta toisia työpaikkoja syntyy
tilalle, sillä halvan työvoiman maasta eivät lisää vain vientiään vaan myös
tuontiaan. Kielteisiin sosiaalisiin ja alueellisiin vaikutuksiin on
kiinnitettävä erityistä huomiota.


Tulojen, vaurauden ja elinolojen erojen kärjistyminen on omiaan synnyttämään
"köyhässä etelässä" katkeruutta "rikasta pohjoista" kohtaan, etenkin kun
tiedonvälityksen kehittyminen ja viihdeteollisuuden tuotteiden leviäminen on
tehnyt merkittävälle osalle maailman köyhiä näkyväksi sen vaurauden, jossa
ihmiskunnan rikkain osa elää. Tämä luo kasvualustaa monenlaisille
levottomuuksille, myös kansainväliselle terrorismille. Siksi tarvitaan parempaa
oikeudenmukaisuutta ja myös ylikansallista tulonjakoa.


## Reilumpaan maailmanjärjestykseen


Ihmiskunta on ylittänyt luonnonvarojen kestävän käytön rajat. Ilmastonmuutoksen
lisäksi luonnontalouden rajat tulevat vastaamme ennen muuta energian ja makean
veden kohdalla. Teollistuminen lähti aikoinaan käyntiin uusiutumattomien
energiaresurssien varassa, ensin fossiilisten polttoaineiden ja myöhemmin
ydinvoiman. Niiden varannot loppuvat väistämättä, mutta niihin liittyy
välittömämpiäkin ongelmia. Ydinvoimaan liittyy laajalle ulottuvien
onnettomuuksien vaara ja lisäksi se tuottaa jätteitä, jotka pysyvät vaarallisina
satojatuhansia vuosia. Sekä ydinenergian, että fossiilisiin polttoaineisiin
pohjautuvan energian tuotannon alkulähteillä, louhoksilla ja porauskentillä on
aiheutettu laajamittaisia ympäristöongelmia, sekä tuhottu paikallisten
asukkaiden, usein alkuperäiskansojen, perinteisiä toimeentulomahdollisuuksia,
sosiaalisia verkostoja ja kulttuuria.


Fossiilisten polttoaineiden poltto lisää ilmakehän hiilidioksidia. Maaperän,
kasvillisuuden ja merien kyky sitoa itseensä hiilidioksidia on ylitetty kauan
sitten, joten sen pitoisuus ilmakehässä kasvaa. Tästä aiheutuva ilmastonmuutos
uhkaa aiheuttaa erittäin merkittäviä haitallisia muutoksia ekosysteemeissä koko
maapallolla. Yksi niistä on se, että käytettävissä olevan makean veden määrä
vähenee ja sen laatu heikkenee. Ilmaston lämmetessä lisääntyvät myös vedessä
elävät taudinaiheuttajat, kuten kolera. Jo nyt 1,3 miljardia ihmistä elää vailla
puhdasta juomavettä ja 19 maassa on enemmän tai vähemmän pula makeasta vedestä.
Vuoteen 2025 mennessä vesipulasta kärsivien maiden määrän ennustetaan
kaksinkertaistuvan ilman ilmastonmuutostakin, väestönkasvun ja taloudellisen
kehityksen vuoksi. Ilmaston lämpeneminen sulattaa lisäksi vuoristojäätiköitä,
joista saavat alkunsa monet suuret joet, mikä aiheuttaisi merkittäviä vaikeuksia
esimerkiksi Pohjois-Italian maanviljelykselle, kun talvella vuorille satanut
lumi sulaisi kaikki keväällä eikä vettä riittäisi nykyiseen tapaan pitkin kesää.
Lisäksi on arvoitu, että yli miljoona eliölajia saattaa hävitä sukupuuttoon
vuoteen 2050 mennessä.


Maailmanlaajuisten ympäristöongelmien ratkaisemiseen tarvitaan ylikansallisia
toimia eivätkä kaupan säännöt saa sitä estää, ei myöskään lyhyen aikavälin
taloudellisten etujen tavoittelu.


Paluuta menneeseen ei ole. Toisaalta maailmanlaajuinen talous ja toisaalta koko
maailmaa koskettavat ongelmat ja uhkat vaativat nykyistä parempia kansainvälisiä
pelisääntöjä. On kehitettävä globaalia demokratiaa eli nykyistä
demokraattisempia kansainvälisiä päätöksentekojärjestelmiä. Ympäristöä ja
työntekijöitä koskevien sopimusten tulee mennä kaupan ja pääomaliikkeiden
sääntöjen edelle. Monissa kehitysmaissa vastustetaan ympäristöä ja
työntekijöiden oikeuksia koskevien sääntöjen ottamista osaksi kansainvälisen
kaupan sääntelyä, koska pelätään että kyseessä on rikkaitten maitten
protektionismin uusi muoto. Kyse ei kuitenkaan ole siitä, että vaatisimme
kehitysmaita noudattamaan teollisuusmaiden ympäristö- ja työlainsäädäntöä, vaan
ympäristöä ja työoloja koskevien kansainvälisten sopimusten aseman
vahvistamisesta. Lisäksi on pyrittävä siihen, että kehitysmaat hyväksyessään
ympäristö- ja työsuojelusopimuksia saisivat vastapainoksi nykyistä edullisemmat
kauppasopimukset esimerkiksi siten, että niiden tuotteet pääsisivät vapaasti
teollisuusmaiden markkinoille samalla kun ne saisivat oikeuden ylläpitää
yksipuolista tullisuojaa haavoittuvimmilla aloilla toistaiseksi. Lisäetuja
voidaan antaa myös kehitysmaille, jotka liittyvät Kioton ilmastosopimuksen. Ei
ole kehitysmaiden omankaan edun mukaista sallia omien kansalaistensa
epäinhimillistä kohtelua ja oman ympäristönsä pilaamista taloudellista etua
tavoiteltaessa.


Vihreät vaativat maailmanlaajuisten päätöksentekojärjestelmien ja
toimintasääntöjen kehittämistä tasa-arvoisemmiksi reilummiksi ja kestävämmiksi.
Tämä on myös loppujen lopuksi myös rikkaiden teollistuneiden maiden etujen
mukaista.


Seuraavassa esitetään joitakin lyhyen ja pitkän aikavälin askeleita kohti
globalisaation demokraattista hallintaa.


## Askelia kohti globalisaation demokraattista hallintaa


### I Globaalin talouden reformi


*(a) markkinoiden sääntely*


Lyhyellä aikavälillä:


* On lakkautettava veroparatiisit, ensimmäiseksi Euroopan unionin sisällä sijaitsevat.
* On luotava kansainväliset säännöt taloudellisille erikoisalueille, joille valtiot houkuttelevat investointeja erityisen alhaisten verojen avulla ja muun sääntelyn purkamisella.
* On kehitettävä yritysten yhteiskuntavastuuta, esimerkiksi koulunkäyntimahdollisuuden tarjoamista nuorille työntekijöille.
* Euroopan unionissa on säädettävä vähimmäistasot ympäristö- ja pääomaveroille ja helpotettava niitä koskevaa päätöksentekoa siirtymällä määräenemmistöpäätöksiin.
* Lento- ja laivaliikenteen polttoaineet tulee panna verolle ja hiilidioksidipäästöjen rajoitukset on ulotettava myös niihin.
* On otettava käyttöön globaalilotto vahvistamaan YK:n itsenäistä, hallituksista riippumatonta rahoitusta.
* Kansainvälisissä kaupan säännöissä on annettava kehitysmaille mahdollisuus vetäytyä ja poiketa sopimuksista sekä siirtymäkauden ajan suojata tullein kehittymässä olevia talouden alojaan.


Pitemmällä aikavälillä:


* On ryhdyttävä kehittämään globaalin verotuksen muotoja YK-järjestöjen kehitysohjelmien rahoittamiseksi. Ensimmäisenä askeleena on valuutansiirto-vero, jolla pyritään puuttumaan spekulatiivisiin kansainvälisiin valuutansiirtoihin ja pääomaliikkeisiin.
* On luotava työehtoja ja ympäristönsuojelua koskevat normit, jotka sitovat useiden valtioiden alueella tuotantoa harjoittavia yrityksiä ja ulkomaisia investointeja. Ympäristö- ja yhteiskuntavastuu raportointi tulisi tehdä pakollisisiksi suurille ja keskisuurille yrityksille.


*(b) Globaalin oikeudenmukaisuuden edistäminen*


Lyhyellä aikavälillä:


* On luotava kehitysmaiden velkasovittelujärjestelmä, johon pääsyn ehtona on se, että maa sitoutuu demokratian, ihmisoikeuksien, tasa-arvon ja hyvän hallinnon normeihin.
* Vauraiden maiden tulee nostaa kehitysapunsa 0,7 %:iin kansantuotteesta vuoteen 2010 mennessä.
* Julkisia hankintoja tehtäessä on huomioitava hankkeen sosiaaliset ja ekologiset vaikutukset, esim. reilua kauppaa suosimalla.
* Reilua kauppaa tulee edistää muun muassa julkisissa hankinnoissa.
* Kuluttajilla ja kaupalla on oma vastuunsa reilun kaupan tuotteiden suosimisessa. Näitä tuotteita tulee olla kattavasti tarjolla.
* On analysoitava teollisuusmaiden tekstiiliteollisuudelleen ja maataloudelleen antamat tuet ja purettava kehitysmaiden kannalta haitallisimmat tukimuodot.
* On vapautettava kehitysmaiden tuotteiden pääsy teollisuusmaiden markkinoille.
* Peruskoulutuksen tulee olla maksutonta ja kaikkien saatavissa. Koulutus on tehokas ja kattava keino saattaa ihmiset tietoisiksi oikeuksistaan ja osallistumismahdollisuuksistaan.


Pitemmällä aikavälillä:


* On laadittava työvoiman ylikansallista liikkumista koskeva kansainvälinen sopimus. Ihmisillä tulee olla oikeus liikkua rajojen yli parempaa toimeentuloa etsimään.
* Kansainvälisissä ilmastoneuvotteluissa on painotettava ilmasto-oikeudenmukaisuutta ja vaiheittain siirryttävä järjestelmään, joka perustuu yhtäläiseen päästötasoon eli päästöoikeuksien jakamiseen tasan maailman ihmisten kesken.
* On ryhdyttävä rakentamaan myös laaja-alaisempaa globaalia tulonsiirtojärjestelmää perusopetuksen ja perusterveydenhuollon turvaamiseksi maailman köyhimmille.


### II Globaalien päätöksentekorakenteiden uudistaminen


* YK:n päätöksentekojärjestelmää on muutettava demokraattisemmaksi. Turvallisuusneuvostoon tulee saada yksi paikka Euroopan unionille Ranskan ja Iso-Britannian sijaan ja turvallisuusneuvoston pysyviksi jäseniksi on otettava Intia, Etelä-Afrikka, Brasilia ja Japani. YK:n turvallisuusneuvoston pysyvien jäsenten veto-oikeus tulee rajoittaa.
* YK:n kehitysohjelma UNDP on muutettava YK:n viralliseksi alajärjestöksi, jonka rahoitus perustuu jäsenmaksuihin eikä vapaaehtoisiin avustuksiin. Tämän järjestön tehtäväksi tulee globaalin kehityspolitiikan koordinointi.
* Ympäristöä, ihmisoikeuksia ja työntekijöiden oikeuksia koskevien kansainvälisten sopimusten normit tulee ottaa osaksi kansainvälistä taloutta ja kauppaa koskevia sopimuksia.
* UNEP:in eli YK:n ympäristöohjelma on kehitettävä Maailman ympäristöjärjestöksi WEO:ksi koordinoimaan kansainvälistä ympäristösopimuksia ja koko kansainvälistä ympäristöpolitiikkaa. WEO:lla on oltava samanlainen tuomiovalta kuin WTO:lla.
* WTO:n toimintaa on muutettava avoimemmaksi ja sen päätöksentekoa on demokratisoitava.
* Globaalia kansalaisyhteiskuntaa vahvistetaan muun muassa parantamalla kansalaisjärjestöjen roolia päätöksenteossa ja valmistelussa
* Palvelujen kauppaa koskeva GATS-sopimus on neuvoteltava uudestaan siten, että se ei velvoita avaamaan kilpailulle julkisia palveluita, kuten koulutusta ja terveydenhuoltoa.
* Myös teollisia ja tekijänoikeuksia koskeva TRIPS-sopimus on neuvoteltava uudestaan ja neuvottelut tulee siirtää WTO:sta YK:n alaisuuteen.
* Teollisuusmaiden tulee tukea kehitysmaita niiden neuvotteluvalmiuksien parantamisessa.
* Kansainvälisen talouden instituutiot IMF, Maailmanpankki ja alueelliset investointirahastot tulee uudistaa ja rahoitettavia hankkeita on arvioitava myös ekologisin ja sosiaalisin kriteerein.


### III Globaalin turvallisuuden kehittäminen


Lyhyellä aikavälillä:


* On vahvistettava kansainvälistä rikostuomioistuinta.
* On vahvistettava varustautumisen ja aseriisunnan kansainvälistä valvontaa.
* On rajoitettava kansainvälistä asekauppaa.
* On kehitettävä Euroopan unionin yhteistä ulkopolitiikkaa ja otettava rauhan ja oikeudenmukaisuuden edistäminen sen päätavoitteeksi.
* On lisättävä naisten osuutta konfliktien ja kriisien ennaltaehkäisyssä ja siviilihallinnassa.


Pitemmällä aikavälillä:


* On laadittava sosiaalisten oikeuksien kansainvälinen peruskirja, Global Social Charter.
* Kansainvälisen rikostuomioistuimen tuomiovalta on ulotettava niihinkin maihin, jotka eivät ole ratifioineet kyseistä sopimusta.
* On toteutettava joukkotuhoaseiden aseistariisunta, mukaan lukien ydinaseiden.
* On perustettava YK:n interventiorahasto rahoittamaan äkillisesti tarvittavat interventio- ja hätäaputoimet.


### IV Globaali ympäristövastuu


Lyhyellä aikavälillä:


* Taloudellisen kasvun ja ympäristökuormituksen välinen yhteys on katkaistava.
* Verotuksen painopistettä on siirrettävä voimakkaasti energia- ja ympäristöverojen suuntaan.
* Kaupan sääntöjen pitää sopeutua kansainvälisten ympäristösopimusten normeihin.
* Puhtaan veden saanti on turvattava kaikille.
* Luonnon monimuotoisuuden väheneminen on pysäytettävä.
* Erityisesti teollisuusmaissa on määrätietoisesti parannettava tuotannon ekologista tehokkuutta.


Pitemmällä aikavälillä:


* Luonnon monimuotoisuuden väheneminen on pysäytettävä.
* On luotava kaikkia maita sitovat ympäristönormit sekä sovittava maakohtaisista päästökiintiöistä ilmasto-oikeudenmukaisuuden periaatteiden mukaan.
* On luotava maailmanlaajuisia, kaikki koskevia ympäristöveroja, joilla rahoitetaan mm. kehitysohjelmia.
* Energia on tuotettava uusiutuvilla energianlähteillä.
* Uusiutumattomien raaka-aineiden käytössä on siirryttävä suljettuun kiertoon eli käytöstä poistettujen tavaroiden sisältämä materiaali tulee kierrättää käytettäväksi uudestaan.
* Luonnonvarojen käytön tasosta sovitaan kansainvälisin sopimuksin WEO:n piirissä.



