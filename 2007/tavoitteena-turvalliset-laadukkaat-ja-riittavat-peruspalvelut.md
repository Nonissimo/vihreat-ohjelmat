---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:33.267161
title: "Tavoitteena turvalliset, laadukkaat ja riitt\xE4v\xE4t peruspalvelut"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1220
year: 2007
---


Vihreät De Gröna


# Tavoitteena turvalliset, laadukkaat ja riittävät peruspalvelut


## Kymmenen vihreää teesiä palveluiden tuottamisen tavoista


*Hyväksytty puoluehallituksessa 2.2.2007*


## 1. Kunnat ovat Suomen tärkeimmät palveluntuottajat.


Vastuuta palveluiden laadusta ei voi ulkoistaa. Jos kaikki ulkoistetaan, mitään
ei ole sisäistetty. Suomessa kunnat ovat tärkeimmät peruspalveluiden tuottajat.
Kunnat tuottavat vajaan kolme neljäsosaa sosiaalipalveluista. Terveyspalveluista
julkinen taho tuottaa reilun kolme neljännestä, kun taas edelleen esimerkiksi
ateriapalveluista vain yksi prosentti on kilpailutettu. Kun palvelut tuotetaan
itse, on kuntapäättäjien helppoa ja yksinkertaista osallistua palveluiden
kehittämiseen. Suorat vaikutusmahdollisuudet ovatkin itse tuotettujen
palveluiden yksi merkittävimmistä eduista.


Vihreät eivät kannata ideologista kilpailuttamista. Yritys ei ole
automaattisesti dynaamisempi, tehokkaampi, luovempi, laadukkaampi ja halvempi
kuin kunta tai kansalaisjärjestö. Kunnan kannattaa ostaa palvelut yrityksiltä
tai kansalaisjärjestöiltä silloin, kun se on järkevää ja hoitaa kilpailutukset
lakien ja asetusten mukaan. Siksi ei kannata asettaa prosentuaalisia tavoitteita
ostopalveluiden määrälle, vaan tarkastella asiaa palveluittain.


Jos homma toimii, miksi tehdä muutoksia. Jos kuntalaiset ovat tyytyväisiä
palveluun, on mietittävä tarkoin millaisia muutoksia siihen halutaan. Palveluja
on toki aina mahdollista parantaa ja taloudellista säästöä hakea
kehittämistyöllä. Kokonaan uusi palveluntarjoaja kannattaa etsiä vain silloin,
kun halutaan tehdä asiat olennaisella tavalla toisin.


Tavoitteena luonnollisesti ovat laadukkaat palvelut edullisesti tuotettuina.
Mikäli kansalaisjärjestö ja yritys pystyvät tähän kuntaa paremmin, on usein
perusteltua järjestää palvelun hankinnasta kilpailutus. Onnistuneilla
kilpailutuksilla voidaan saada kustannussäästöjä ja sitä kautta tuottaa
kuntalaisille parempia palveluita.


Toimivat markkinat myös palvelualalla ovat kuntien ja kuntalaisten etu. Koska
vastuu palveluiden järjestämisestä, saatavuudesta ja laadusta on aina kunnan,
sen oman toiminnan kehittämisestä on kaikissa tapauksissa huolehdittava.


Toiminnan ulkoistamisen yksi ikävä seuraus voi olla kyseisen alan
erityisosaamisen hiipumisen kunnan omien työntekijöiden piirissä. Palveluiden
ostaminen ei ole pelkkää juristeriaa, vaan on oltava kyseisen palvelualan
rautainen ammattilainen osatakseen mitoittaa tarpeet oikein ja muotoilla
laatuvaatimukset. Peruspalveluiden osalta on pidettävä huoli kunnan omasta
osaamisesta ja kehittämistoiminnasta.


Hoitoketju on esimerkki vaativasta kokonaisuudesta, josta julkisella tasolla on
vastuu. Toimivassa hoitoketjussa perusterveydenhuoltoon ja terveyden
edistämiseen panostetaan. Toisaalta jos hoitoketju toimii hyvin, voidaan
esimerkiksi jonoja purkaa ostamalla palveluita ulkopuolelta. Hoitotakuun
toteuttamisen yhteydessä tästä on saatu hyviä kokemuksia.


Kunnan oman toiminnan kehittäminen on edellytys markkinoiden hyödyntämiselle.
Siksi säästöjen tekeminen sillä, että luovutaan kehittämistoiminnasta ja
ostetaan vain valmista palvelua, on lyhytnäköistä toimintaa. Kunnan oma tuotanto
antaa kilpailukseen riittävän asiantuntemuksen sekä mahdollisuuden vertailla
palvelujen laatua. Toisaalta myös ostopalvelut voivat toimia oman toiminnan
sparraajina.


## 2. Köyhän ei kannata ostaa halpaa


Laki edellyttää valitsemaan kokonaistaloudellisesti edullisimman, ei halvinta.
Olennaista on määritellä tarjouskilpailun ehtoja asetettaessa kunnolla se, mitä
halutaan. Kun kriteereistä sovitaan etukäteen juurta jaksain, saadaan varmasti
mitä halutaan.


Kuntien ongelmana on ollut se, ettei ole ollut riittävästi osaamista palveluiden
ostamisesta. Kilpailutuksen kustannuksiin on laskettava mukaan itse prosessista
koituvat ns. näkymättömät kustannukset, joita syntyy mm. tarjouspyyntöjen ja
sopimusten laatimisesta, laadunvalvonnasta, mahdollisista riitatapauksista ja
siitä, että lukuisat hankinnat päätyvät markkinatuomioistuimen ratkaistavaksi,
eikä sekään ole ilmaista. Ei ole myöskään halpaa pitää tuplamiehitystä, kun
osaajia tarvitaan sekä tilaajan että tuottajan puolella.


Markkinatuomioistuimeen joutumisen pelossa kunnalliset virkamiehet ovat
varmuuden vuoksi esittäneet valittavaksi aina halvinta tarjousta siksi, että
kokonaistaloudellisuutta ei ole osattu määritellä. On ensi arvoisen tärkeää,
että valtuutetut ja muut poliittiset valitut luottamushenkilöt kantavat vastuun
ja pitävät huolen siitä, että kokonaistaloudellisuus on aina se näkökulma, joka
valitaan ratkaisun perusteeksi. Näistä syistä kilpailuttamisen osaamista on
välttämätöntä parantaa.


Kuntalaiset ansaitsevat kunnon kunnanjohtajat. Siksi on tärkeää, että
palveluiden järjestämisestä vastaavat virkamiehet ovat päteviä muutenkin kuin
puoluekannaltaan. Virkamiehille on tarjottava täydennyskoulutusta osto-osaamisen
lisäksi myös muissa keskeisissä johtamistaidoissa, joita muuttuva yhteiskunta
vaatii. Virkamiesjohdolla pitäisi olla myös riittävät resurssit sopimusten
tekemiseen ja niiden toteutumisen seurantaan.


Kuitenkin päätös kunnallisen palvelun järjestämistavan muutoksesta kuuluu
poliitikoille. Tällainen päätös on aina luonteeltaan periaatteellisesti
merkittävä ja se on tehtävä kaupunginvaltuustossa. Mikäli lautakunta tai
johtokunta on sellaisessa pakkoraossa, että sen on pakko ilman kunnollista
varoaikaa tehdä nopea ratkaisu toiminnan ulkoistamisesta, on johtajien osaamista
syytä tarkastella erittäin kriittisesti. Palveluiden hankinnalla on vaikutuksia
myös tuleviin palvelumarkkinoihin, joten päätökset on syytä valmistella huolella
pohtien, ilman kiirettä.


Kuntien kamppaillessa niukkojen resurssien kanssa on tärkeää, ettei tehdä
lyhytnäköisiä säästöpäätöksiä, jotka pitkällä aikavälillä luovat ilkeitä
ongelmia, syrjäytymistä, työttömyyttä ja kunnan oman osaamisen heikkenemistä.
Toisaalta yrityksillä voi joissain tilanteissa olla tarjolla sellaista kalustoa,
jollaisiin investointeihin kunnalla itsellään ei ole mahdollisuuksia. Silloin
toiminnan ulkoistaminen voi olla järkevää, jos oma toiminta tarkoittaa sekundan
tarjoamista kuntalaisille tilanteessa, jossa priimaakin olisi tarjolla.


## 3. Hölmöläiset ostavat palvelut toisaalta jos oma väki joutuu työttömiksi.


Jos johtajat ovat huonoja, vaihdetaan johtajat eikä alaisia. Jos asiat ovat
jossain kunnallisessa palvelulaitoksessa retuperällä siksi, ettei osaavaa
henkilöstöä ole rekrytoitu oikea-aikaisesti, prosesseja ei ole kehitetty, laatu
on kärsinyt, eikä pystytä turvaamaan riittävää palvelutarjontaa kuntalaisille,
ongelma on johtajissa. Silloin on syytä rekrytoida paremmat johtajat, eikä
ulkoistaa toimintaa. On välttämätöntä uudistaa ja keventää kunnallishallintoa,
jotta kunta pystyisi tuottamaan kunnollisia palveluita, eikä johtamisongelmien
vuoksi ajauduta ulkoistamispakkoon.


Joskus kunnan oma liikelaitos vaikuttaa kalliilta siksi, että henkilöstön
rakenne on ajan saatossa muodostunut epätarkoituksenmukaiseksi. Joku arvo
silläkin kuitenkin on, että kunta on hyvä työnantaja. Kunnan näkökulmasta voi
nimittäin olla aivan järkevää olla antamatta potkuja sille ylimääräiselle
korjaamon miehelle, joka on ollut talossa töissä neljäkymmentä vuotta ja on joka
tapauksessa jäämässä piakkoin eläkkeelle. Työttömätkään eivät ole julkiselle
taloudelle ilmaisia.


On hölmöläisten hommaa tilkitä täkkiä toisesta päästä leikkaamalla. Siksi on
pidettävä huolta siitä, kilpailuttamisen vaikutuksia mietittäessä otetaan
huomioon niiden vaikutuksen henkilökuntaan. On muistettava, että monella
kunnallisella alalla on odotettavissa työvoimapulaa, joten kunnan on syytä
vaalia mainettaan työnantajana.


Mikäli kilpailuttamista käytetään ja oma tuotanto siihen osallistuu, on
pidettävä huoli siitä, ettei oma väki joudu tyhjän päälle vaikka kilpailutus
hävittäisiinkin. Kunnan työntekijöiden siirtyessä uudelle palveluntuottajalle on
heidän voitava säilyttää oikeutensa vanhoina työntekijöinä. Jos työntekijät
eivät siirry uudelle palveluntarjoajalle, on etukäteen mietittävä, miten
henkilöstö sijoitetaan uudelleen. Näissä järjestelyissä kunkin henkilökohtaiset
tavoitteet ja ominaisuudet on otettava huomioon. Uudelleenjärjestelyjen tuoma
kulunki on laskettava mukaan arvioitaessa kilpailutuksesta mahdollisesti
saatavaa taloudellista hyötyä.


Kun omaa tuotantoa trimmataan palvelukuntoon, sitä ei pidä tehdä henkilöstön
selkänahasta repimällä. Jos kunta ei pysty työvoimavaltaisella alalla
työntekijöitään kohtuuttomasti kuormittamatta ja uuvuttamatta palvelua
tuottamaan, ei ole syytä olettaa muidenkaan siihen pystyvän. Hullua on teettää
viiden siivoojan työ kolmella, jos ajan saatossa näistä yksi rikkoo selkänsä
joutuen työkyvyttömyyseläkkeelle, toinen uupuu ja masentuu pitkille
sairaslomille vähän väliä, ja kolmas ottaa lopputilin kun ei enää kestä.


Kilpailutuksen yhtenä riskinä on otettava huomioon sen mahdollinen huono
vaikutus henkilöstön työmotivaatioon.


## 4. Reilu kilpailutus on parempi kuin ostaa kallista sekundaa kunnanjohtajan langolta.


Kilpailulainsäädännön idea on, että julkiset hankinnat hoidetaan avoimesti ja
tasapuolisesti. EU:n sisämarkkinalainsäädäntö lähtee siitä, ettei ole reilua
suosia oman kunnan poikaa naapurien tai ulkomaalaisten kustannuksella. Näin
turvataan, ettei kunnan hankinnoista sovita kabineteissa hyvä veli -verkostojen
kesken, lahjuksin korruptoimalla tai eliitin vastavuoroisilla palveluksilla.


Kaiken kunnan päätöksenteon ja toiminnan tulee olla sellaista joka kestää
päivänvalon. Tämä tarkoittaa myös sitä, että kunnalliselta laitokselle tulee
asettaa selkeät laatukriteerit siinä missä kilpailutuksen kautta hankitullekin
palveluntarjoajalle. Esimerkiksi käyttäjädemokratian ja ekologisuuden perään
pitää kysellä aivan yhtä innokkaasti pitkän linjan kunnalliselta palvelutalolta,
kuin uusilta sopimuskumppaneiltakin. Palvelujen laadun valvonta on tärkeää sekä
kunnan oman tuotannon kohdalla että ostettaessa palveluita ulkopuolelta.
Ostetussa palvelussa on hyvä muistaa, että laadun valvonta ei pääty
tarjouspyynnön ja sopimuksen tekemiseen, vaan itse asiassa vasta alkaa siitä.


Julkiset hankinnat muodostavat noin 15 prosenttia bruttokansantuotteesta.
Pääsääntöisesti hankinnoissa on käytettävä hyväksi olemassa olevat
kilpailumahdollisuudet. Kuntasektori kilpailuttaa vuosittain noin 11 miljardin
euron hankinnat eli yli kolmanneksen menoistaan. Palvelualan hankinnat
muodostavat tästä potista yli 5 miljardia euroa eli vajaa puolet. Ei ole siis
lainkaan yrityselämän kannalta yhdentekevää, kuinka oikeudenmukaisesti ja
reilusti kuntapäättäjät osaavat kilpailutukset järjestää. Hyvä kunta on hyvä
myös yrittäjille.


Kuntaliiton mukaan kunnissa on saatu hyviä kokemuksia yksityisistä
ostopalveluista esimerkiksi siten, että alueella on syntynyt uusia yrityksiä,
talous on kasvanut, työllisyysaste on kohonnut ja alueen kehitys ollut
tasapainoisempaa.


## 5. Joihinkin töihin kilpailutus ei yksinkertaisesti sovi.


Klassinen esimerkki kelvottomasta kilpailuttamiskohteesta on kaupunginorkesterin
konsertin sävellys. Maija Meikäläinen saattaisi tehdä sellokonserton halvalla,
mutta ehkä on järkevämpää, että orkesteri tilaa työn siltä säveltäjältä, jonka
tunnettu työ taiteellisin kriteerein sopii parhaiten orkesterin esitettäväksi.


Jatkuvuus ja pysyvyys luovat turvallisuutta elämän heitellessä. Lastensuojelun
ja erilaisten pysyvään asumiseen pohjautuvien palveluiden on oltava turvallisia.
Kerta kaikkiaan ei ole oikein hyppyyttää kehitysvammaisia,
mielenterveysongelmaisia, vanhuksia ja lapsia laitoksesta tai hoidosta toiseen
sen perusteella, kuka milloinkin on kilpailutuksen voittanut.


Moniin monimutkaisiin sosiaali- ja terveyspalvelukokonaisuuksiin kilpailutus
sopii todella huonosti, sillä laadun määritteleminen tarjouspyyntöihin
markkinatuomioistuimenpitäviksi kriteereiksi on lähes mahdoton tehtävä. Siksi
kilpailutus pitää sisällään tendenssin kohti halpaa ja huonoa. Hyvän kriteeriksi
ei nimittäin kilpailutustilanteessa riitä se, että joku vanha toimija tiedetään
hyväksi. Tämähän sorsisi uusien toimijoiden mahdollisuutta osallistua
kilpailuun. Siksi kannattaa pohtia kannattaako kilpailutuksia lainkaan järjestää
sellaisilla aloilla, joissa laatu on vaikeasti määriteltävissä ja perustuu
työntekijöiden kokemukseen ja sosiaalisiin taitoihin. Erityisesti sosiaali- ja
terveyspalveluissa on oltava mahdollista ostaa palvelu vanhalta, kokeneelta,
turvallisen tuntuiselta ja hyväksi havaitulta toimijalta ilman kilpailutusta.


Kuntalaisille saattaa olla turvallisuutta luova tekijä se, että koulussa on sama
keittäjä tai vahtimestari vuodesta toiseen, jolloin lapset oppivat tuntemaan ja
luottamaan häneen ja vanhemmatkin tietävät hänen nimensä. Inhimillistä tekijää
ei pidä unohtaa, sillä ihmisistä tässä kaikessa kuitenkin on kysymys.


## 6. Ostopalveluilla voidaan lisätä kuntalaisten valinnanvapautta


Toimivat markkinat ja palveluiden ostaminen kansalaisjärjestöiltä ja yrityksiltä
lisäävät kuntalaisten valinnanmahdollisuuksia. Hyviä esimerkkejä tästä on lasten
vanhempien mahdollisuus valita jotain tiettyä kasvatusideologiaa käyttävä
päiväkoti - vaikka esimerkiksi montessoripäiväkoti - lapsilleen. Ei ole siis
mitään syytä pelätä lähtökohtaisesti ostopalveluita, vaan nähdä niiden
valinnanvapautta ja palvelukirjoa lisäävä vaikutus. Palvelusetelin avulla
voitaisiin asettaa erilaiset lastenhoidon muodot keskenään tasavertaiseen
asemaan.


Parhaiten kuntalaisen valinnanvapaus toteutuu sellaisissa tilanteissa, joissa
hän on puhtaasti asiakkaan roolissa valitsemassa itselleen mieluisinta tuotetta.
Kaikissa terveyspalveluissa tilanne ei ole tällainen, saati
mielenterveyspalveluissa. Oikeissa paikoissa valinnanvapaus voi kuitenkin saada
palveluntuottajat kilvoittelemaan asiakaslähtöisyydessä.


Asiakkuuden näkökulma sopii hyvin esimerkiksi kulttuuri- ja liikuntapalveluihin,
joissa vaikkapa työnantajan antaman liikuntasetelin kanssa työntekijä voi
päättää kohottaako kuntoaan kunnan uimahallissa vai kansanopiston jumpassa.


Viranomainen ei aina tiedä parhaiten, millaista palvelua kuntalainen tarvitsee.
Siksi on tärkeää, että on tarjolla monipuolisesti erilaisia palveluita, joista
valita itselleen parhaiten sopiva.


## 7. Miksi korvata kunnallinen monopoli yksityisellä monopolilla.


Kilpailutus vaatii sen, että kilpailutettavalla alalla on alueella aidot ja
toimivat palvelumarkkinat. Toki kunta voi kertomalla avoimesti strategiansa
tulevista kilpailuttamissuunnitelmista myös olla luomassa edellytyksiä
markkinoiden syntymiselle. Kuntien on siis kyettävä toimimaan pitkäjänteisesti.
Siksi on tärkeää nähdä, luoko jonkun toiminnan ulkoistaminen pitkällä
aikavälillä yksityisen monopolin siksi, ettei alueella ole mahdollista useamman
yrityksen toimia samanaikaisesti.


On myös aloja, joilla julkinen monopoli on luonteva. Ulkomaiset kokemukset
esimerkiksi rataverkon yksityistämisestä ovat voittopuolisen murheellisia.
Esimerkiksi rataverkon ja vesilaitosten kaltaisia perusinfrastruktuuriksi
luonnehdittavia palveluita on järkevä ajatella julkisena monopolitoimintana.


Koska kilpailutuksen edellytykset riippuvat alueellisista palvelumarkkinoista,
ei ole mahdollista tehdä valtakunnallisia päätöksiä siitä, mitä kilpailutetaan
ja mitä ei. Kilpailutus ei sovi sinne, missä markkinoita ei kerta kaikkiaan ole.
Vihreät puolustavat lähidemokratiaa ja kunnallista itsehallintoa: siksi
päätökset palvelujen järjestämistavasta on tehtävä aina kunkin kunnan
kuntalaisten tarpeista ja mahdollisuuksista käsin.


On myös muistettava, että verorahojen käyttö monikansallisten yritysten voiton
kerryttämiseen voi olla kuntalaisten mielestä perustellusti arveluttavaa.
Toisaalta verorahojen tuhlaaminen kehnosti järjestettyyn omaan toimintaan on
yhtä lailla arveluttavaa. Veronkannon oikeutus taataan sillä, että päättäjät
suhtautuvat vakavasti verovarojen käyttöön. Kukaan ei kai omia rahojaankaan
tahallaan heitä hukkaan.


## 8. Kansalaisjärjestöjen työ turvattava


Kansalaisjärjestöillä on ollut itsenäisen Suomen historian aikana
poikkeuksellisen vahva rooli hyvinvointiyhteiskunnan tärkeiden
palveluinnovaatioiden tekijänä. On välttämätöntä, että kunta voi halutessaan
valita palveluntuottajaksi voittoa tavoittelemattomia yhdistyksiä.


Laki julkisista hankinnoista on soveltamisalaltaan merkittävästi laajempi kuin
EU:n lainsäädäntö edellyttää. EU:n hankintadirektiivit eivät velvoita lainkaan
kilpailuttamaan ns. kynnysarvon alittavia hankintoja eikä eräitä merkittäviä
palvelualoja, kuten terveydenhoito- ja sosiaalipalveluja. Näihin hankintoihin
voitaisiin kansallisesti säätää avoimen ja tasapuolisen kilpailun turvaava,
mutta nykyistä yksinkertaisempi ja joustavampi menettely. Hankintalainsäädäntö
on valmisteltu liiaksi kuin olisi kysymys makkarasta, ei monisyistä
ammattitaitoa vaativista sosiaali- ja terveyspalveluista.


Kansalaisjärjestöjen mahdollisuuksia kehittää ja tuottaa palveluita on
heikennetty myös ymmärtämättömillä verotuskäytännöillä, kun sosiaali- ja
terveyspalveluja tuottavia järjestöjä on suoraan verohallinnossa verrattu
urheiluseuroihin. Myös verottajan on oltava osa kansallista konsensusta, jossa
turvataan esimerkiksi ikääntyvien ja vammaisten ihmisten pitkäjänteinen apu
yleishyödyllisten yhteisöjen kautta. Kaikki toimet, jotka johtavat merkittäviin
sosiaalipoliittisiin muutoksiin, tulisi tapahtua yhteisen poliittisen
päätöksenteon ja koherentin arvioinnin osana, eikä yksittäisen
sosiaalipolitiikkaan perehtymättömän hallinnonalan, kuten verohallinnon tai
kauppa- ja teollisuusministeriön toimesta.


Kansalaisjärjestön tuottamissa palveluissa yhdistyy parhaimmillaan ihmisten
oma-aloitteisuus ja uudet toimintamallit. Työnantajana ja palveluntuottajana
järjestöjen täytyy silti kiinnittää huomiota siihen, että palvelujen laatu ja
työntekijöiden oikeudet toteutuvat kaikissa tilanteissa.


## 9. Vihreät vastustavat peruspalveluiden yksityistämistä.


Suomessa ei onneksi ole painetta yksityistää palveluja. Vihreät haluavat pitää
huolen siitä, että jatkossakaan ei peruspalveluja korvata asteittain
yksityisillä palveluilla, kuten yksityisillä sairaaloilla, joissa potilas maksaa
hoidon itse tai yksityiskouluilla, jotka rahoitetaan


lukukausimaksuilla ja joihin köyhän perheen lapsilla ei ole mitään asiaa. Se,
miten vastustamamme siirtyminen yksityisiin palveluihin voisi tapahtua, olisi
julkisten palveluiden näivettyminen pikku hiljaa. Jos terveyskeskukset toimivat
huonosti, maksukykyiset siirtyvät yksityislääkäreiden potilaiksi. Jos
peruskoulujen tason annetaan laskea, paine yksityisiin kouluihin kasvaa. Lakihan
ei niitä kiellä ja aika monella suomalaisella olisi niihin varaa.


Siksi on ensiarvoisen tärkeää tasa-arvoisen yhteiskunnan kannalta pitää huolen
siitä, että kaikki peruspalvelumme ovat niin laadukkaita, että varakkaatkin
haluavat niitä käyttää. Siksi on ensiarvoisen tärkeää pitää huolen kuntien
taloudellisista mahdollisuuksista järjestää laadukkaat ja kattavat peruspalvelut
kaikille.


## 10. Vihreä kunta suosii luomua, lähiruokaa, ekosähköä ja reilua kauppaa.


Mikään kilpailulaki ei estä kuntaa asettamasta hankinnoilleen kriteereitä,
joissa edellytetään tiettyjen sertifikaattien ja erityisvaatimusten täyttämistä,
kunhan kaikilla palveluntarjoajilla periaatteessa on mahdollisuus kriteerit
täyttää. Kun haluamme edistää reilua kauppaa, ryhdymme sen asiakkaiksi. Näin
kunnan kannattaa toimia.


Suomessa esimerkiksi Utajärvi, Paltamo ja Kerava ovat tehneet periaatepäätöksen
reilun kaupan tuotteisiin siirtymisessä. Luomu- ja lähiruuan sekä reilun kaupan
tuotteiden menekin kannalta suurkeittiöt ovat avainasemassa. Suomessa kuntien
suurkeittiöt ostavat joka vuosi elintarvikkeita 270 miljoonalla eurolla. Jos
ateriapalvelut tuotetaan omana tuotantona, on varsin vaivatonta toteuttaa
hankinnat siten, että suositaan eettisesti kestävämpää tuotantoa. Kuitenkin myös
itse palvelun kilpailutuksen yhteydessä voidaan pitää huolen siitä, että
palveluntarjoaja sitoutuu kunnan reilua kauppaa, lähiruokaa, luomua tai
ekosähköä edistäviin tavoitteisiin.



