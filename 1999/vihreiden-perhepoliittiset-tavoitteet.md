---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:59.004265
title: Vihreiden perhepoliittiset tavoitteet
type: erityisohjelma
url: https://www.fsd.tuni.fi/pohtiva/ohjelmalistat/VIHR/854
year: 1999
---


# Vihreiden perhepoliittiset tavoitteet


Hyväksytty Vihreän liiton hallituksen kokouksessa 15.1.1999


## Perhe päätöksenteon ytimeen, mutta ei pelkkä ydinperhe


Perheiden hyvinvointi on tärkeää vihreille, mutta siitä puhuttaessa on
katsottava yli perinteisen ydinperhemallin. On tärkeää, että lasten lähipiiriin
kuuluu myös ydinperheen ulkopuolisia aikuisia: sukulaisia, naapureita,
harrastusohjaajia, jne. Perhe voi tarkoittaa perinteistä, yksinhuoltaja-, uus-
tai lapsetonta perhettä tai perhettä, jossa vanhemmat ovat samaa sukupuolta.
Vihreät haluavat myös nostaa sukupolvien välisen läheisen kanssakäymisen uuteen
arvoon. Ensisijainen kasvatusvastuu lapsista ja nuorista on perheellä ja
vanhemmilla. Yhteiskunnan tehtävä on kuitenkin luoda edellytyksiä, jotta perheet
voisivat hyvin.


### Hyvinvointivaltio on puskuri, joka auttaa jos perheellä on ongelmia, mutta kylähenkeäkin tarvitaan


Lapsilisien, työttömyyskorvausten ja kotihoidon tuen leikkaukset ovat tällä
vuosikymmenellä kohdistuneet erityisen kipeästi köyhiin lapsiperheisiin.
Huono-osaistuminen kärjistyy moniongelmaisissa perheissä, joissa on myös
toimeentulo-ongelmia. Nämä perheet tarvitsevat erityistä tukea. Kirkon
nälkäryhmän raportista käy ilmi, että pienituloisimmista perheistä monet ovat
suuressa vaarassa syrjäytyä. Syrjäytyminen voi periytyä sukupolvelta toiselle,
jollei näitä perheitä auteta ajoissa.


Vihreän perhepolitiikan kulmakivi on asuma-alueiden kriisiytymisen estäminen.
Kaavoituksella ja asuntopolitiikalla ei saa synnyttää ongelma-asuinalueita. Jos
jokin asuinalue on vaarassa muodostua ongelma-alueeksi, tulee alueen
päiväkoteihin ja kouluihin sijoittaa tavallista enemmän opettajia ja muuta
henkilökuntaa. Lasta ei kasvateta vain perheessä neljän seinän sisällä, vaan
koko lähiympäristö on osa lapsen ja perheen arkea.


Erilaisia asumismuotoja on kehitettävä niin, että asuminen ei kuormita perheiden
taloutta nykyisellä tavalla. Erityisesti pääkaupunkiseudulla mutta myös muissa
kasvukeskuksissa omistusasuntojen hinnat sekä vuokrat kohoavat koko ajan;
pääkaupunkiseudulla julkiseen rakentamiseen varatut määrärahat tulee keskittää
pääasiassa vuokra-, opiskelija- ja asumisoikeusasuntojen rakentamiseen.


Kasvatus- ja perheneuvontatyöllä voidaan auttaa perheitä paremmin hallitsemaan
omaa elämäänsä. Kuten vihreät ovat lakialoitteella vaatineet, pari- ja
perheterapia on saatava Kelan korvausten piiriin - tällä hetkellä Kela korvaa
vain kalliin yksilöterapian. Laadukkaiden julkisten palveluiden kehittäminen
edellyttää yhteistyötä perheiden kanssa. Tärkeää on kuitenkin saada mukaan myös
järjestöjä ja lähiyhteisö, niin että perheiden elämänhallintataidot kasvavat
"tavallisenkin" vuorovaikutuksen kautta. Vanha kylähenki tarvittaisiin takaisin!
Tämä on tärkeää erityisesti niille lapsille, joiden omilla vanhemmilla on
vähiten edellytyksiä tai voimavaroja tukea heitä. Silloin perheen ulkopuoliset
aikuiset - opettajat, päiväkodin henkilöstö, naapurit, sukulaiset - ovat
tärkeässä asemassa.


Lastensuojeluun on turvattava riittävät voimavarat. Ensisijaista on perheiden
tukeminen, mutta se ei aina riitä. Vihreät kannattavat kuntien välistä
lastensuojelun kustannusten tasausjärjestelmää, jotta yksittäisen kunnan
säästötavoitteet eivät estä kaltoin kohdeltujen lasten huostaanottamista.
Lapsiasiainvaltuutetun virka on perustettava seuraamaan lasten aseman ja
oikeuksien kehittymistä.


Perheiden oikeuksista ja heitä koskevista tuista tulee tiedottaa nykyistä
paremmin esimerkiksi neuvoloissa.


### Uusilla veroratkaisuilla voidaan helpottaa perheiden arkea


Yhden tulonsaajan perheiden verotus on kohtuullistettava. Vihreä liitto esittää
sellaisen mallin tutkimista, jossa yhden tulonsaajan lapsiperheissä voitaisiin
puolisoiden yhteisestä sopimuksesta siirtää ansiotyössä käyvän puolison tuloista
puolet tai korkeintaan 10 000 mk/kk verotettavaksi vähemmän ansaitsevan puolison
tulona, jolloin myös vastaava osa eläkekertymää siirtyisi. Vihreät ovat valmiit
pohtimaan myös muunlaisia yhteisverotuksen malleja. Yhä kasvava määrä nuoria
vanhempia on pätkätöissä, ja yhteisverotus helpottaisi tilannetta, jossa
puolisoiden työtilanteet saattavat vaihtua nopeasti.


### Vanhemmuuden kustannukset kaikille työnantajille


Vihreät haluavat jakaa vanhemmuudesta koituvat kustannukset kaikkien
työnantajien kesken, jotta kustannukset eivät kuormita kohtuuttomasti
naisvaltaisia aloja. Vihreät kannattavat vanhempainlomaan kuukauden mittaista
isälisää.


Kuluneella kaudella vihreät onnistuivat pienentämään perhetukiin kohdistuneita
leikkauksia. Vaadimme myös päivähoitolain laajentamista, mikä toteutuikin.
Päivähoitomalleja on monipuolistettava edelleen, jotta perheillä on mahdollisuus
valita omaan elämäntilanteeseensa sopiva hoitomalli. Kotihoidon tuki tulee
säilyttää yhtenä hoitomallina, ja on pohdittava sen laajentamista koskemaan
kaikkia alle kouluikäisiä lapsia.


Eduskunnan hyväksymän periaatepäätöksen mukaisesti kuusivuotiaitten esiopetus on
toteutettava seuraavan eduskunnan kaudella. Esiopetus ei tarkoita kouluiän
varhentamista vaan monipuolista varhaiskasvatusta, joka parantaa
kouluvalmiuksia. Vihreät haluavat myös kehittää nuorimpien koululaisten
iltapäivähoitojärjestelmiä.


### Työajan lyhentäminen parantaa perheiden hyvinvointia


Työllisyyden parantamiseksi on jaettava työtä henkilökohtaista työaikaa
lyhentämällä. Eri aloilla työaikaa voidaan lyhentää eri tavoin. Työajan
lyhentäminen helpottaa myös ansiotyön ja perhe-elämän yhteensovittamista.
Alentamalla työhön kohdistuvaa verotusta voidaan lyhentää työaikaa ilman, että
nettopalkkoja alennetaan tai työvoimakustannukset nousevat.


Pienten lasten vanhemmilla on nykyään mahdollisuus tehdä lyhyempää työpäivää.
Työpaikan menettämisen ja "kelkasta tippumisen" pelossa tätä mahdollisuutta
uskalletaan kuitenkin käyttää varsin vähän. Pienten lasten vanhemmille on
tiedotettava riittävästi tästä mahdollisuudesta. Myös vaihtoehtoisia malleja
lyhyemmän työpäivän tekemiseen on kehitettävä. On myös pohdittava Ruotsin mallin
mukaista jatko- ja lisäkoulutusmahdollisuutta niille, joilla lyhyempää työaikaa
tehtyään on vaikeuksia päästä takaisin kiinni työelämään.


### Sukupolvien välistä yhteyttä


Vihreiden mielestä sukupolvien välinen vuorovaikutus on tärkeää. Muun muassa
vapaaehtoistyön avulla sitä voidaan laajentaa myös perheen ulkopuolelle
erilaisten "mummon kamari" ja muiden toimintamuotojen kautta, joissa vanhukset
ja lapset kohtaavat. Kunnallistasolla kokeiltuja omaishoidon tukia, jotka
mahdollistavat sairaan lähiomaisen, esimerkiksi vanhuksen, kotihoidon, tulisi
kehittää valtakunnallisella tasolla. Kotihoidossa olevan omaisen sairastumisen
pitäisi olla lapsen sairastumiseen verrattava syy poissaoloon työpaikalta.


### Erilaisille perheille yhtäläiset mahdollisuudet


Yhteiskunnan on entistä paremmin turvattava erilaisille perheille yhtäläiset
mahdollisuudet. Yhteiskunnalla ei ole oikeutta "standardisoida" perhettä. Yhä
yleistyvien ja kalliiksi käyvien hedelmällisyyshoitojen rinnalla tulee lisätä
adoptiovaihtoehdon suosiota ja parantaa adoptiomahdollisuuksia. Ulkomailta
lapsen adoptoivan tulee saada tähän yhteiskunnan tukea Ruotsin mallin mukaan.
Adoptiolasten vanhemmilla tulee olla oikeus yhtä pitkään vanhempainlomaan kuin
biologisilla vanhemmilla. Samaa sukupuolta olevilla tulee olla oikeus
rekisteröidä parisuhteensa niin, että suhteen juridinen asema on sama kuin
avioliitossa. Kuten aviopareilla ja yksin elävillä, myös avopareilla ja samaa
sukupuolta olevilla puolisoilla tulee olla oikeus vanhemmuuteen adoption kautta.
Oikeus hedelmöityshoitoihin tulee säilyttää myös yksinelävillä ja samaa
sukupuolta olevilla pareilla.


### Hyvä ympäristö lapsen edun vuoksi


Jokaisella meistä, aivan erityisesti lapsilla, on oikeus puhtaaseen ympäristöön.
Lasten viisautta ympäristönsä havainnoinnissa pitää käyttää apuna myös
ympäristön suunnittelussa ja kaavoituksessa. Lapsi viettää ison osan päivästä
ulkona, toisin kuin me aikuiset yleensä. Joten jo siksikin lapsen näkökulma on
otettava huomioon suunnittelussa!


### Vammainen perheenjäsenenä


Olipa kyseessä lapsi tai aikuinen vammainen, hänen mahdollisuuttaan asua omassa
kodissaan ja osallistua yhteiskunnalliseen ja vapaa-ajan toimintaan pitää tukea
tukipalveluin ja hyvällä yhdyskuntasuunnittelulla. Vihreiden tavoite on kehittää
vammaispalvelulakia siten, että vammaiset ihmiset saavat nykyistä enemmän apua
kodissaan ja työelämässään. Liikkumis- ja toimimisesteetön rakentaminen vähentää
vammaisen avuntarvetta ja lisää mahdollisuutta omatoimisuuteen. Vihreät ovat
määrätietoisesti edistäneet ympäristön esteiden vähentämistä
rakennuslainsäädännön avulla ja sitä kehittämällä. Viittomakieltä,
pistekirjoitusta ja muita vaihtoehtoisia kommunikaatiomenetelmiä on kehitettävä
aistirajoitteisille, autistisille ja kehitysvammaisille henkilöille. Heidän
varhaiskuntoutuksensa on avainasemassa. Vihreä liitto pitää tärkeänä, että
vammaiset lapset voivat käydä koulua yhdessä muiden lasten kanssa. On
kiinnitettävä huomiota myös vammaisen perheenjäsenten tarpeisiin - koulutukseen,
jaksamiseen ja erilaisiin tukimuotoihin - jotka edistävät paitsi vammaisen
perheenjäsenen, myös koko perheen hyvinvointia.


### Vihreiden perhepoliittiset tavoitteet pähkinänkuoressa eduskuntakaudelle 1999-2003:


* Verotuksen muutoksilla on helpotettava perheiden asemaa. Yhden tulonsaajan perheissä verotettava tulo pitää voida jakaa puolisoiden kesken silloin, kun molemmat puolisot haluavat sitä.
* Työllisyyden parantamiseksi on jaettava työtä henkilökohtaista työaikaa lyhentämällä
* Päivähoidossa perheille on annettava mahdollisimman laaja valinnanvapaus. Kotihoidontuki voi olla osa alle kouluikäisten lasten hoitomallia. Päivähoitomalleja on monipuolistettava edelleen.
* Ongelma-asuinalueiden syntyminen pitää estää kaavoituksella ja asuntopolitiikalla. Ongelma-alueiden päiväkoteihin ja kouluihin tulee sijoittaa tavallista enemmän opettajia ja muuta henkilökuntaa. Kustannuksiltaan kohtuullisia asumismuotoja on edistettävä.
* Tarvitaan lastensuojelun kustannusten tasausjärjestelmää, jotta yksittäisen kunnan säästötavoitteet eivät estä kaltoin kohdeltujen lasten huostaanottamista.
* On perustettava lapsiasiainvaltuutetun virka seuraamaan lasten aseman ja oikeuksien kehittymistä.
* Vanhempainlomista ja muista vanhempien etuuksista koituvat kustannukset on jaettava kaikkien työnantajien kesken.
* Vanhempainlomaan tulee liittää kuukauden mittainen isälisä.
* Kuusivuotiaiden lasten esiopetus tulee toteuttaa.
* On kehitettävä nuorimpien koululaisten iltapäivähoitojärjestelmiä.
* Ulkomailta lapsen adoptoivan tulee saada tähän yhteiskunnan tukea. Adoptiolasten vanhemmilla tulee olla samat oikeudet vanhempainlomaan kuin biologisilla vanhemmilla. Avopareilla tulee olla oikeus adoptioon.
* Samaa sukupuolta olevien pitää voida rekisteröidä parisuhteensa.
* Samaa sukupuolta olevilla puolisoilla ja avopareilla tulee olla oikeus vanhemmuuteen sekä adoption että hedelmöityshoidon kautta.
* Omaishoidon kunnallisten kokeilujen tukijärjestelmää tulee kehittää niin, että järjestelmä voidaan toteuttaa valtakunnallisella tasolla.
* Yhdyskuntasuunnittelussa ja rakennussäädöksissä on otettava huomioon vammaisten tarpeet.
* Vammaisten ja heidän perheenjäsentensä koulutus-, kuntoutus- ja tukipalveluja on kehitettävä.


Lisäksi vihreät haluavat vaikuttaa myös politiikan ulkopuolisin keinoin
yhteiskunnalliseen ilmapiiriin ja muihin toimiin, joiden avulla voidaan estää
syrjäytymistä, tukea perheiden hyvinvointia, lisätä lähiyhteisön myönteistä
vaikutusta perheiden arkeen ja edistää suvaitsevaisuutta erilaisia perheitä
kohtaan. On tutkittava perusteellisesti kirkon Nälkäryhmän toimenpidesuositukset
perheiden syrjäytymisen ehkäisemiseksi.



