---
language: SV
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:51.985738
title: "Riksdagsprogram - Nu beh\xF6vs det bollsinne!"
type: vaaliohjelma
url: https://www.fsd.tuni.fi/pohtiva/ohjelmalistat/VIHR/878
year: 2003
---


# Nu behövs det bollsinne!


## Gröna förbundets riksdagsprogram år 2003


**Ett gott liv**    Mera tid - mindre prylar    Alla med    Låt oss göra Finland
till ett välmående servicesamhälle    Familjerna behöver en familjebostad
Föräldrar åt barnen    De trävliga städerna är de framgångsrikaste    Det lönar
sig att betala för hälsan    Ett liv utan kultur är ett tomt liv    Avgiftsfri
utbildning stärker jämlikheten    **Ansvar för miljön**    Låt Östersjön leva
Skyddet av skogarna i södra Finland bör utökas    Förnybar energi hjälper till
att hindra klimatförändringen    På väg mot en ekoeffektiv produktion och
konsumtion    **En rättvis värld**    Det bör gå att bo även på landsbygden
Lika rättigheter åt alla - och lika skyldigheter     Den bästa
säkerhetspolitiken är den som eliminerar fattigdomen     Att eliminera
fattigdomen är en viljesak


Gröna förbundets målsättning är en ekologiskt hållbar och en ur ekonomisk och
social synvinkel rättvis värld. Människans verksamhet måste anpassas till att
inte överskrida det naturen tål. De grönas samhällsuppfattning grundar sig på
jämlikhet, gemensamt ansvar och ett godkännande av olikheter. Vårt ansvar för
andra människor och för miljön sträcker sig utanför gränserna det demokratiska
beslutsfattandet måste förstärkas inte bara på det lokala och det nationella
planet utan också på det transnationella.


Vi lyckas trygga välfärden för de kommande generationerna bara genom att i
stället för kvantitativ tillväxt sträva efter kvalitativ tillväxt, en
blomstrande service och hållbara produkter. Det är viktigare att öka det
mänskliga kapitalet än att öka mängden prylar. Genom att styra beskattningen så
att man i mindre grad beskattar arbete och i högre grad beskattar råvaror,
energiförbrukning och belastning av naturen åstadkommer vi en förändring i
önskad riktning.


Var och en bör ges chanser till rimlig utkomst och ett gott liv oberoende av
boningsort och livssituation. Goda social- och hälsovårdstjänster samt en
kvalitativt högstående grundutbildning bör garanteras alla i hela Finland. Om
arbetsinkomsten inte garanterar en tillräcklig utkomst bör den kompletteras med
en grundinkomst.


Tolerans och jämlikhet utgör grunden för ett gott samhälle. Varje individ har
oberoende av personliga egenskaper eller bakgrund rätt att bli hörd och rätt att
delta i beslutsfattandet i frågor som berör hans/hennes eget liv. Frihet att
uttrycka sin åsikt och öppenhet såväl i själva beslutsfattandet som vid
förberedningen av beslutsfattandet utgör demokratins kärna. Den nya datatekniken
bör utnyttjas så att den fungerar som ett stöd i beslutsfattandet både lokalt
och internationellt. På så sätt tillförs diskussionen nya idéer, synvinklar och
beslutsfattandet förankras så brett som möjligt.


## ETT GOTT LIV


### Mera tid - mindre prylar


**Ekonomin har effektiverats med blod, svett och tårar under de senaste åren.
Kunde man framöver ta det lite lugnare i arbetslivet? Vi förkortar arbetstiden
och skruvar ner på takten, vi unnar oss själva och varandra mer tid!**


Industriproduktionen har vuxit med tolv procent under de senaste fyra åren. Men
har livet i motsvarande grad blivit bättre? Om vi hade nöjt oss med vår tidigare
konsumtionsnivå och i stället förkortat arbetstiden med tolv procent -
arbetsveckan med fem timmar eller arbetsåret med en vecka - hade det antagligen
känts betydligt bättre.


Förkortningen av arbetstiden kunde till en början styras till att gälla
barnfamiljerna. Sex timmars arbetsdag åt bägge föräldrarna! Det här förutsätter
två saker. Förkortningen av arbetstiden måste bli ekonomiskt möjlig för
familjerna och valet av kortare arbetstid bör liksom i Holland vara en
subjektiv, individuell rättighet.Föräldrar med barn under tio år bör betalas en
vårdpeng om de arbetar deltid, oberoende av om de tidigare arbetat heltid eller
inte.


### Alla med


**Snart är det bara de flinka, de vackra och de språkkunniga som duger. Var
tionde av oss har redan uteslutits ur arbetslivet. Det är grymt och det blir
också dyrt. Låt oss få ner kraven på en rimlig nivå så att alla kan vara med.**


Gör man en ärlig uppskattning finns det cirka 200 000 arbetslösa i Finland.
Arbetslösheten kostar oss lika mycket som det skulle kosta att anställa 100 000
personer inom kommunerna. Vi har idag överstora undervisningsgrupper i skolorna,
på sjukhusen och på åldringshemmen finns inte tillräckligt med vårdare -
skolbarnen saknar eftermidagsvård.


Finland har klarat sig utmärkt i kunskapsbranscherna, men vi kan inte alla bli
spjutspetsar och toppförmågor. I ett gott samhälle finns det plats och uppgifter
för alla sorts människor - också för dem som inte fyller arbetslivets åtskruvade
krav. Var och en har rätt att bära sitt strå till stacken, oberoende av hur
stort det strået är. Det lågproduktiva arbetet bör inte beskattas till döds.


Vi vill naturligtvis inte skapa ett arbetsproletariat i Finland. Var och en har
rätt till en anständig inkomstnivå, lite högre för den som arbetar än för den
som inte gör det.


Om de egna förvärvsinkomsterna inte räcker till för ett anständigt liv bör man
ha möjlighet att förena förvärvsinkomsterna med ett samhällsstöd. Grundinkomst
eller en negativ inkomstskatt är ett effektivt medel att stöda låginkomsttagare
så att deras arbetslust bibehålls och den gör det möjligt att leva också på lite
lägre inkomster.


Vad gäller unga arbetslösa måste effektiva ingrepp göras redan då
arbetslöshetsperioden varat i två månader. Närmare tiotusen unga i varje
årsklass riskerar att hamna utanför arbetslivet och marginaliseras.


### Låt oss göra Finland till ett välmående servicesamhälle


**Om Finland hade restauranger, kaféer och tvätterier enligt samma modell som i
Centraleuropa och om familjerna kunde avlöna hjälp i hemmen skulle livet vara
lättare och de arbetslösa färre. Servicetjänster bör stödas genom
skattelättnader.**


Bara inom servicebranscherna kan man anställa mera folk. Industrin automatiserar
produktionen snabbare än man ökar den, där skapas inga fler arbetsplatser. De
nya arbetsplatserna inom industrin, visar statistiken, går inte till donare på
verkstadsgolvet, utan till planerare, marknadsförare och andra välutbildade
skrivbordsarbetare. Servicebranschen är en bättre sysselsättare av folk som inte
specialiserat sig för toppjobben inom industrin.


Servicetjänsterna ger lokalekonomin stabilitet, de flyttar inte till andra sidan
jordklotet. God service lockar nya företag till orten för nyckelpersoner inom
företagen uppskattar en god livsmiljö och servicenivå.


Idag tvättar vi våra egna skjortor och städar i våra hem efter en tung
arbetsdag, servicesamhället skulle lätta på vår arbetsbörda och ge fler
människor jobb. Det här är också en jämlikhetsfråga för problemet med dubbel
arbetsbörda gäller trots alla jämlikhetssträvanden närmast kvinnorna.
Servicetjänsterna innebär en höjning av levnadsstandarden som är ekologiskt
hållbar, de anstränger på långt när inte naturen i samma utsträckning som
varuproduktionen.


Finlands skatte- och socialpolitiska lagstiftning gynnar inte servicebranschen.
I många andra länder betalar till exempel restaurangerna klart lägre
mervärdesskatt. Momsen på servicetjänster bör sänkas och avdragsrätten för
hemarbete bör höjas ytterligare genom en höjning av den övre eurogränsen för
avdraget.


### Familjerna behöver en familjebostad


**Varför har folk råd med en ordentlig familjebostad först när barnen flyttat
bort? Att höja barnbidragen med några euro hjälper inte långt när boendet slukar
familjens alla pengar. Vi behöver en rimlig boendenivå till rimliga villkor.**


Medeltalet för antalet barn per familj har stigit. Det råder brist på
tillräckligt stora familjebostäder till rimliga priser. Boendekostnaderna i
Finland är som högst strax efter att man bildat familj. De unga familjerna har
inte råd med en ordentlig bostad när de bäst skulle behöva den. Penningknipan
tvingar föräldrarna i unga barnfamiljer att arbeta övertid just i det skede av
livet då barnen behöver dem mest. Det blir möjligt att skaffa sig en ordentlig
familjebostad först när barnen börjar flytta bort hemifrån.


Bristen på förmånliga hyresbostäder orsakar smygbostadslöshet, då de unga inte
kan flytta hemifrån och bli självständiga. När ungdomar blir vuxna bör de ha
möjlighet att flytta in i en egen bostad. Det är nödvändigt med en tillräckligt
omfattande socialt inriktad bostadsproduktion och speciellt stöd behöver
byggandet av ungdoms- och studentbostäder.


En bostadspolitik som gynnar barnfamiljer är den effektivaste familjepolitiken.
Familjerna bör ha råd med en familjebostad då den bäst behövs. Det måste byggas
tillräckligt många stora familjebostäder.


Ingen bostadspolitik har förutsättningar att lyckas ifall hela befolkningen
flyttar in till tillväxtcentra. Det behövs arbetsplatser och service även
annorstädes.


Man bör också uppmuntra dem som inte på grund av arbete eller släktband binds
till tillväxtcentra att flytta tillbaka till sina rötter för att där leva ett
rikt liv - det är möjligt inte minst därför att bostadspriserna utanför
tillväxtcentra ligger på en betydligt lägre nivå.


### Föräldrar åt barnen


**Låt oss se till att barnen mår bra. Föräldrarna bör ha tillräckligt med tid;
penningbekymren bör inte få ta all kraft och tid i anspråk. Marginaliseringen av
barn bör åtgärdas i tid.**


På 1900-talet var det framför allt pensionärernas ekonomiska ställning som
förbättrades mest. Sämst klarade sig ensamförsörjare och familjer med barn under
skolåldern. I Finland är familjerna som fattigast just då barnen är små.
Småbarnspapporna är de som mest arbetar övertid. De unga kvinnorna igen har ofta
tvingats in i snuttjobbens osäkra värld. Barnfamiljernas relativa fattigdom har
fördubblats på tio år. Nu lever vart tionde barn i en familj som klassas som
fattig. Fattigdomsproblemet gäller i synnerhet familjer med barn under
skolåldern. Höjningen av barnbidragen bör styras till just dessa familjer.
Samtidigt bör hemvårdsstödet höjas.


De gröna stöder en höjning av den lägsta moderskapspenningen så att den är lika
stor som arbetslöshetsstödets grunddagpeng. Det är svårt att förstå varför
moderskapspenningen ska vara lägre än arbetslöshetsstödet. Möjligheten att
kombinera moderskapspenning och studiestöd bör förbättras så att man inte
behöver skjuta upp familjebildningen av ekonomiska skäl när studierna är
slutförda. Modern bör inte heller ges enbart grunddagpeng om hon mellan två
barnafödslar inte hinner börja arbeta på nytt.


Det allra mest brådskande är att ta itu med den ökande marginaliseringen av
barn. Erfarenheten visar att det är effektivast att ingripa genast när man
lägger märke till att ett barn eller en ung människa mår illa. Det här kräver
sakkunskap och pengar. Allra dyrast blir det att lämna problemet oskött.


### De trävliga städerna är de framgångsrikaste


**En god boendemiljö och god service har blivit viktiga framgångsfaktorer för
städerna. Företag grundas på den ort där nyckelpersonerna inom företaget vill
bo. Inom stadsplaneringen är gröna värden hårdvaluta.**


Informationsbranschens arbetsplatser kan egentligen befinna sig var som helst.
Företagen etablerar sig på de orter där deras nyckelpersoner vill bosätta sig.
En god boendemiljö, goda skolor och god service har blivit trumfkort i tävlingen
städerna emellan.


En god stad kännetecknas av att dess proportioner är mänskliga, av att det finns
gott om välskötta grönområden, av att avstånden är korta och servicen nära. En
god stad har ett livskraftigt centrum med restauranger, biografer och annan
service. De gröna försvarar närbutikerna och levande stadskärnor, vilka idag
hotas av bilmarketar som byggs i städernas utkanter. I en god stad kan man gå
till fots till butiken. Också mormor, farfar, barn och ensamförsörjare utan bil
ska kunna ta sig till butiken.


En stad består också av sitt förflutna De kulturhistoriska avlagringarna bör
bevaras. Allt gammalt får inte rivas för att ersättas med nytt.


När invånarna tas med i stadsplaneringen från början vid olika projekt blir
slutresultatet bättre. De enskilda individerna är de bästa experterna på sin
livsmiljö. All klokhet finns inte hos tjänstemännen och kommunalpolitikerna.
Därför stöder de gröna en förbättring av användardemokratin och möjligheterna
att delta i beslutsfattandet.


Personbilen är nödvändig på landet, men i städerna bör man minska på
användningen av bilen. I goda städer är samhällsstrukturen enhetlig och man
klarar oftast av sina dagliga ärenden till fots. Kollektivtrafiken fungerar så
att man inte nödvändigtvis alls behöver bil. I städerna kunde man med cykel
klara av större delen av de resor som nu görs med bil. Det är många som skulle
gå över till att använda cykel om det bara fanns ordentliga cykelvägar.
Kollektivtrafiken bör vara hinderlös även för dem som har svårt att röra sig. I
de stora städerna bör biltrafiken styras med hjälp av rusningsavgifter.


### Det lönar sig att betala för hälsan


**Välfungerande hälsocentraler utgör grunden för hälsovården. De överlånga
vårdköerna bör åtgärdas under nästa valperiod. Hälsovården behöver mer pengar
och det är viktigt att man handskas klokt och rättvist med pengarna. Vårdarnas
och läkarnas orimliga arbetsbörda bör underlättas.**


Under valperioden kommer det att behövas 700 miljoner euro mer inom hälsovården.
Befolkningen åldras och behöver mer hälsovårdstjänster, att förkorta vårdköerna
kräver pengar, samtidigt bör personalens ställvis orimliga arbetsbörda
underlättas.


För att tilläggsresurserna också ska medföra bättre vård bör man genomföra de
förbättringsåtgärder som föreslagits i det nationella vårdprojektet. Speciellt
viktigt är det att trygga en hyfsad standard på hälsovårdsstationerna. För de
små kommunerna lönar det sig att grunda gemensamma hälsovårdsstationer för det
är svårt att locka läkare till alltför små hälsostationer eftersom arbetet där
upplevs som för bindande.


Valfriheten inom den kommunala hälsovården bör ökas bland annat genom att
tillåta patienterna att själv välja sin egenläkare.


Hälsovården hotas av sjukvårdarbrist inom några år. Det bör skolas tillräckligt
med nytt folk för att ersätta dem som går i pension och för att ta hand om det
ökade vårdbehov som blir resultatet av att de äldres antal växer. För att man
ska lyckas få unga människor att söka sig till vårdbranschen bör man slå vakt om
att branschen upplevs som lockande. Att införa en massa snuttjobb har inneburit
dålig reklam för vårdbranschen.


De svårt handikappades rätt till personlig vårdare bör garanteras och
kostnaderna bör överföras från kommunerna till FPA. De utvecklingsstörda bör
kunna bo i hemliknande förhållandenoch få de tjänster de behöver. För att
förbättra de tal-, hörsel- och synskadades ställning behövs ett
verksamhetsprogram. Förutsättningen för att kunna sysselsätta de handikappade är
att det finns skräddarsydda modeller. Egenvårdarnas ställning bör förbättras.


Att betona vikten av hälsosamma vanor har alltid utgjort hörnstenen i den gröna
hälsovårdspolitiken. Betydelsen av trygg och hälsosam mat, vänner, hobbyer och
motion bör få större uppmärksamhet inom hälsovårdspolitiken. Preventiva åtgärder
för att förhindra vuxendiabetes kunde redan det spara in hundratals miljoner
euro årligen. Genom motion kan man förbättra och på förhand hindra bland annat
depressioner och hjärtsjukdomar.


### Ett liv utan kultur är ett tomt liv


**Ett folk med självrespekt värdesätter sin nationella kultur. Ett civiliserat
samhälle vill trygga heltäckande kulturtjänster. Det avgiftsfria
biblioteksväsendet är finländarnas stolthet. Kulturen främjar hälsan och öppnar
nya världar.**


Finländarna går aktivt på teater, stadsteaternätet är vidsträckt, från
Villmanstrand till Kajana, från Raumo till Esbo. De fria teatergrupperna
producerar en betydande mängd premiärer. Folk skriver för skrivbordslådan, lånar
lyrik, reseguider, romaner på biblioteken. Idag går man igen och ser inhemsk
film på biograferna, den klassiska musiken har länge varit en exportprodukt,
detsamma gäller numera popmusiken. I de flesta hemmen finns kärl och möbler som
designats av finländare.


En besökare varhelst ifrån i världen kan inte låta bli att beundra vårt
avgiftsfria biblioteksnät, som förutom böcker lånar ut musik, film och erbjuder
möjligheter att röra sig på nätet. Ett sådant system kan inte upprätthållas utan
att man reserverar tillräckligt med pengar för det. Om fattigdom är att man inte
kan ta del av det majoriteten har möjlighet till är biblioteken just de
instanser som effektivt kan åtgärda denna icke-delaktighet.


En heltäckande läskunnighet och friheten att uttrycka sig utgör grunden för
demokratin. Människorna bör garanteras möjlighet att delta i kunskapssamhället
oberoende av ålder, kön och utbildningsnivå. Vi behöver en kritisk
medieläsförmåga och stöd för att bevara pluraliteten inom media. En förmånlig
och riksheltäckande konstgrundundervisning förnyar det kulturella kapitalet och
överför det från en generation till nästa. Det är viktigt att
medborgarinstitutens ställning tryggas såväl i städerna som på landsbygden som
en form av grundservice och som närinlärningsmiljö inom kultur och
hobbyverksamhet.


Kulturbranscherna är arbetsintensiva. De offentliga satsningarna på kultur
innebär folk som arbetar och som genom sitt arbete skapar mera arbete. Finlands
konstnärskår har alltför länge redan utgjort en betydande del av de fattiga i
landet. En arbetslös konstnär är ett lika stort samhällsproblem som en arbetslös
varvsarbetare.


Den ekonomiska verksamhet som ansluter sig till upphovsmannarätten svarade år
1997 för över fyra procent av nationalprodukten och den här andelen har vuxit
snabbt under det senaste decenniet. Vårt mål är en stabil och förutsägbar
finansiering av kulturen, en finansiering som inte är beroende av tipsspelens
avkastning och som stegvis växer från 0,2 procent till 0,4 procent av
bruttonationalprodukten.


Konst och vetenskap är två parallella men lika värdefulla sätt att granska
verkligheten. Finlands enorma satsningar på de exakta vetenskaperna och på
teknologi ropar på en lika målmedveten satsning på humanism.


### Avgiftsfri utbildning stärker jämlikheten


**Jämlikhet utgör grunden för det finländska skolsystemet. Landets alla barn och
unga bör ha lika möjligheter att få utbildning och bildning och om de så vill ta
högsta akademiska examina oberoende av boningsort eller hemförhållanden.**


Finländarnas framgång grundar sig även i framtiden på en kvalitativt högstående
utbildning och forskning. Studier ska inte behöva avbrytas på grund av
terminsavgifter eller brist på resurser. Studiestödet bör höjas till den nivå
det låg på år 1995 och bindas vid index.


Grundskolan bör ge eleverna en god allmänbildning. Kunskaps-, handarbets- och
konstämnen bör finnas representerade på grundskolschemat och inbördes vara i
balans. Konstämnena är utomordentligt viktiga när det gäller elevens självbild,
självkänsla och hennes andliga utveckling i övrigt. Den som lider av
inlärningssvårigheter såsom lässvårigheter bör få tillräckligt stöd för sina
studer.


I framtiden blir årsklasserna som söker sig till andra gradens utbildning allt
mindre. Yrkesutbildningens attraktivitet bör garanteras genom att man
effektiverar yrkesvalsstyrningen och främjar villkoren inom yrkeslivet. Landets
gymnasienät bör fortsättningsvis vara jämnt fördelat regionalt sett och
tillräckligt tätt.


Högskolornas lägre och högre examina bör bibehållas avgiftsfria. Man bör slå
vakt om undervisningens höga kvalitet inom olika utbildningsområden i hela
Finland och de regionala specialbehoven bör beaktas. Man bör också se till att
lärarutbildningen är tillräcklig. Det bör finnas ett tillräckligt stort utbud av
hyres- och studentbostäder så man oberoende av ort har lika möjligheter att
skaffa sig utbildning.


En tillräcklig offentlig finansiering och en oberoende offentlig utvärdering
tryggar möjligheterna till forskning och den på forskning baserade
högskoleundervisningen. Målsättningen bör vara att forskningsmedlens andel av
bruttonationalprodukten hålls på en nivå som renderar Finland en tätplats bland
OECD-länderna.


Yrkeshögskolorna och universitetsinstitutionen fungerar inom varandra
kompletterande områden och deras målsättningar och praktiska verksamhet bör
fungera inbördes förstärkande. Yrkeshögskolorna bör utvecklas med hänsyn till
deras egna basuppgifter, i vilka ingår att ge yrkeskunnande och producera ny
kunskap och komma med innovatoner.


## ANSVAR FÖR MILJÖN


### Låt Östersjön leva


**Utsläppen i Östersjön från jordbruk, fiskodlingar, bosättning och trafik bör
reduceras. Byggandet av vattenreningsverket i St Petersburg bör slutföras.
Säkerheten vid oljetransporterna måste förbättras.**


Övergödningen och olika slags gifter har försämrat vattennaturen och våra
möjligheter att njuta av Östersjön. Blåalgerna inverkar negativt på stug- och
båtliv, fisket och turismen tar skada. Vi behöver friska beslut snabbt för de
tidigare försummelserna fortsätter att påverka vattnen ännu en lång tid
framöver. En förbättring av tillståndet i Östersjön bör vara ett av de
viktigaste målen i den finländska miljöpolitiken.


För att förbättra tillståndet i Österjön behövs ett tätt internationellt
samarbete. Näringsbelastningen av Finska viken bör minskas såväl i Ryssland,
Estland som i Finland. Det mest brådskande är att minska på utsläppen från St
Petersburg. Finland bör hjälpa till med att bygga Petersburgs sydvästra
reningsverk.


Också Finlands egen belastning av kustvattnen bör minskas. Problemen härrör sig
från jordbruket, fiskodlingarna, samhällena, industrin och trafiken. När
transporterna av farliga ämnen och olja ökar växer också olycksrisken. Prestige
var på väg från Finska viken när fartyget vid den spanska kusten råkade i sjönöd
med en miljökatastrof som slutresultat. De fartyg som trafikerar på Östersjön
bör avkrävas speciellt höga kvalitetskrav på grund av områdets sårbarhet.
Oljetransporter på Östersjön bör utföras enbart med fartyg utrustade med
dubbelskrov.


Vi får också ekonomisk vinning av att skydda Östersjön eftersom det gynnar
turismen och fiskerinäringen. Om man inte lyckas sänka Östersjöns dioxinhalter
är hela fiskerinäringen i farozonen.


### Skyddet av skogarna i södra Finland bör utökas


**Av de arter som förekommer i vårt lands natur är var tionde utrotningshotad.
Nästan hälften av de arterna lever i våra skogar. Skyddet av skogarna bör utökas
i synnerhet i södra Finland. Skyddsområdena tjänar både som rekreationsområden
men skapar också arbetsplatser.**


Finland ansvarar självt för diversiteten i sina skogar om vi inte får bukt med
utarmningen av artrikedomen i våra egna skogar hur ska vi då kunna kräva att
utvecklingsländerna skyddar sina tropiska skogar. Även vården av ekonomiskogarna
bör stå på hållbar grund.


 I södra Finland bör skyddet av de gamla skogarna utökas. Söderom axeln
Uleåborg-Kajana utgör de skyddade skogarna bara litet över en procent av
skogsmarken. Omkring de redan skyddade urskogarnas kärnor bör det skapas större
helheter av helt och delvis skyddade skogspartier. Man bör också skrida till
verket för att göra skogsstrukturen mer naturenlig i dessa skogshelheter.


Miljöskyddet har ofta stämplats som en fiende i förhållande till sysselsättning
och näringsidkande. Det är inte så. År 2002 sysselsatte naturturismen redan över
30 000 människor, det är hälften av vad skogsindustrin sysselsätter. Genom kloka
åtgärder kan den siffran fördubblas fram till år 2010. Detta försvåras dock av
att de skyddade skogarna i södra Finland är väldigt utspridda. En mer omfattande
fridlysning av skogsmarken i södra Finland än den Forststyrelsen i dag genomfört
vore nödvändigt inte bara ur miljöhänsyn, det vore även ekonomiskt förnuftigt.


### Förnybar energi hjälper till att hindra klimatförändringen


**De negativa följderna av klimatförändringen drabbar värst de fattiga i
världen. Förnybar energi som sol-, vindkraft och biomassa är tryggast både för
oss och för utvecklingsländerna. Grundstenen i Finlands energipolitik bör vara
att utveckla dessa kraftkällor.**


De icke-förnybara energitillgångarna minskar och användningen av dem skapar
allvarliga miljöproblem. Klimatförändringen utgör det värsta hotet. Det enda
hållbara sättet att lindra klimatförändringen är att minska på
energianvändningen och övergå till förnybara energikällor.


De välmående industriländerna har ansvar för att utveckla en teknik med vilken
också u-länderna kan höja sin levnadsstandard utan att riskera livet på
jordklotet. Genom att investera i ny energiteknik skapar vi vinnande
exportprodukter för framtiden.


Energianvändningen bör effektiveras och övergången till förnybar energi såsom
biomassa, vindkraft och solenergi bör försnabbas. Kärnkraften är ingen lösning.
Dess risker är alltför stora. Under mellanfasen bör man ersätta stenkol med
naturgas. Användningen av inhemsk träflis kan mångdubblas och produktionen av
flis sysselsätter folk på landsbygden.


Vad gäller användningen av vindkraft ligger Finland lågt nere i EU-statistiken.
Vindkraftens andel hos oss utgör bara en promille av elförbrukningen, medan man
till exempel i Danmark uppskattar att vindkraften kommer att stiga till 21
procent inom år 2003. De grönas målsättning är att vindkraften står för minst
fem procent av Finlands elförbrukning år 2015 och tio procent år 2020.


Trafiken står för närmare en fjärdedel av Finlands utsläpp av växthusgaser.
Trafikens energiåtgång kan minskas genom förnuftig planering och genom att öka
kollektivtrafikens och den lätta trafikens andel. Varutransporter till sjöss
mellan hamnarna i norr och södra Finland bör gynnas på bekostnad av
landsvägstransporter. Det är också möjligt att minska energiförbrukningen i våra
byggnader med en femtedel. Staten bör stöda övergången från eluppvärmning till
mer miljövänliga lösningar som jordvärme, pellets och flis.


### På väg mot en ekoeffektiv produktion och konsumtion


**Målet med en ekoeffektiv produktion är att producera mer av mindre. Vi behöver
sparsammare produktionsmetoder och en sådan inriktning av produktionen att det
resulterar i så mycket välfärd som möjligt.**


Med ekoeffektivitet åsyftas principen att producera mer välfärd med mindre
naturresurser. Vi behöver renare produktionsmetoder som kräver en mindre mängd
råvaror och energi än förr.


Den gröna tillväxten är en kvalitets-, kunskaps- och välfärdstillväxt. För
framtiden behöver vi en ekoeffektiv ekonomi som sparar på naturresurserna och
gynnar servicen. Tack vare den teknologiska utvecklingen går det i framtiden
bara åt en bråkdel av den råvaru- och energimängd som idag behövs för att
producera varor och tjänster.


En förändring av konsumtionsmönstren är en del av ekoeffektiviteten. Hellre en
mindre mängd varor av god kvalitet än en stor mängd prylar av dålig kvalitet,
hellre hållbara varor än slit-och-släng-produkter, hellre tjänster än varor och
hellre mer fritid än mer mammonsdyrkan. Men ny teknologi och fler ansvarstagande
konsumenter räcker inte; det behövs också en samhällelig styrning, en
affärsverksamhet som tar sitt ansvar och en skattestyrning som befrämjar
ansvarsfulla beslut. När beskattningen inriktas på energi- och råvaruåtgång och
inte på arbete belönas såväl konsumenten som producenten för ekoeffektiva
lösningar.


Att förstöra miljön och producera avfall bör göras olönsamt genom miljöskatter,
lagstiftning och utsläppsböter. Återvinningen bör göras så förmånlig och
behändig som möjligt. Förpackningar som inte kan återanvändas eller återvinnas
bör beskattas.


Alla drar nytta av ekoeffektiviteten. De växande marknaderna för miljövänliga
produkter leder till nya uppfinningar, till ökande sysselsättning och till nya
möjligheter för affärsverksamhet.


## EN RÄTTVIS VÄRLD


### Det bör gå att bo även på landsbygden


**Landsbygden bibehålls livskraftig om näringsstrukturen är mångsidig.
Migrationen skapar problem både på landsbygden och i städerna. Ekomat är
jordbrukets framtidsmelodi.**


Finland koncentreras. Människor flyttar från glesbygden till städerna för att få
jobb och utbildning. De som flyttar är yngre och bättre utbildade än de som
stannar kvar i hemtrakten. Det här tär ytterligare på livskraften i
utflyttningsområdena.


Förutsättningen för en livskraftig landsbygd är en mångsidig näringsstruktur.
Fast jordbruket inte kan rädda landsbygden utgör det grunden för livet på
landsbygden. I dess skydd får även de andra näringsidkarna den grundservice de
behöver. När framtiden för jordbruksstöden i och med utvidgningen av EU är
osäker skapar till exempel ekoproduktionen, ekoturismen och energiskogarna med
sina avnämarprodukter nya möjligheter.


Djurskötseln bör bli ansvarsfullare än idag. Djurens levnadsbetingelser
förbättras av övergången till ekoproduktion och av en skärpning av
djurskyddsbestämmelserna. Djuren har rätt till ett arttypiskt beteende.


Man bör ta i bruk bestämmelser som inbegriper regionala skillnader.
Skattelagarna bör omformas så att regionala skillnader beaktas och
arbetsgivarnas socialskyddsavgifter bör sänkas i de mest eftersatta regionerna.


Man bör skapa en grundinkomstmodell för glesbygden och ett avtalssystem
speciellt för landsbygden genom vilket man kan främja utvecklingen av
socialekonomin och den tredje sektorn, uppmuntra småskaligt företagande och
människors vilja att sysselsätta sig själva.


### Lika rättigheter åt alla - och lika skyldigheter


**Ingen får diskrimineras på grund av kön, ursprung eller sexuell läggning. Vi
tillhör alla någon minoritet. Det mångkulturella är en rikedom.**


Om alla människor var likadana skulle livet vara trist. Ett gott samhälle tål
också motsättningar, olika åsikter och livsstilar. Utan dem uppstår inte den
diskussion som utgör demokratins grund. Jämlikhet innebär lika rättigheter och
skyldigheter, inte det att alla ska tänka på precis samma sätt om allt. De
offentliga tjänsterna ska inte planeras för medelsvensson, utan människors olika
livssituation bör alltid tas i betraktande.


Invandrarna är en rikedom för Finland. Finland behöver en tydlig
invandringspolitik, där man gör skillnad på flyktingar och människor som
invandrat för arbetets skull. Finsk- och svenskundervisningen för invandrare bör
utökas. Det bör bli lättare att invandra för att söka jobb. De invandrare som
redan bor i Finland bör kunna utnyttja sin yrkesskicklighet i arbetet. En
tolerant mångkulturalism bör befrämjas både på arbetsplatserna och i skolorna.
Finland bör vara ett jämlikt land för alla sina invånare.


Varje människas kärlek är värdefull. Homosexuella och lesbiska ska ha samma
rättigheter som heterosexuella har. Partnerskapslagen sopade inte bort alla
problem, diskriminering förekommer såväl inom familjepolitiken som på
arbetsmarknaden. Detta måste åtgärdas genom ny lagstiftning.


Löneskillnaderna mellan könen måste fortsättningsvis minskas. Den
arbetsdiskriminering som unga kvinnor råkar ut för bör åtgärdas genom att de
kostnader föräldraskap orsakar arbetsgivaren delas jämnt mellan alla
arbetsgivare.


### Den bästa säkerhetspolitiken är den som eliminerar fattigdomen


**Fattigdom och ojämlikhet utgör de allvarligaste säkerhetsproblemen. Dem rår
man inte på med hjälp av NATO. Upprustning skapar enbart otrygghet - vapnen
hamnar alltid i fel händer. Ju mindre pengar man sätter på vapen dess bättre.**


Fast motiveringarna för Finlands militära alliansfrihet förändrats efter det
kalla krigets slut är militär alliansfrihet fortfarande det bästa alternativet.
Det här innebär inte att Finland inte har orsak att ta sitt ansvar för att
försöka behärska de kriser som bryter ut i världen, i synnerhet i de fall då
militär styrka används för att undertrycka eller ta livet av oskyldiga
människor. De grova kränkningarna av de mänskliga rättigheterna är inget lands
egen inre affär. Finlands roll har dock traditionellt varit att fungera som
medlare i kriser.


Den europeiska unionen behöver ingen egen armé, utan ska koncentrera sig på att
utveckla ett mångsidig krishanteringsmaskineri. Att preventivt åtgärda kriser är
det väsentliga. FNs roll för förstärkas när man bygger upp den internationella
säkerheten.


Det finns inte ett enda skäl i sikte till varför Finland borde ansluta sig till
Nato. Det är viktigt att den säkerhetspolitiska linje landet väljer har folkets
stöd bakom sig. Fast Finlands politiska ledning någon gång i framtiden skulle
vara för ett Natomedlemskap, kan ett sådant beslut inte fattas utan en
folkomröstning. Finland bör inte bli Natomedlem utan att man presenterar skäl
för anslutning som vinner stöd hos en majoritet av folket.


### Att eliminera fattigdomen är en viljesak


**Finlands ulandsbistånd bör höjas till utlovade 0,7 procent av
bruttonationalprodukten inom år 2010. Om alla rika länder följer efter kan den
värsta fattigdomen i världen elimineras och alla barn får möjlighet att gå i
skola. Villkoren för världshandeln bör bli rättvisare för de fattiga länderna.**


Ansvaret för andra människor och för miljön sträcker sig ut över gränserna. De
kommande utmaningarna förutsätter ett demokratiskt beslutsfattande på såväl
lokalt, nationellt som transnationellt plan. Den obehärskade globaliseringen av
ekonomin hotar inte bara utvecklingsländernas möjligheter att förbättra sina
invånares livsvillkor, den hotar också den nordiska välfärdsstaten. Ekonomin bör
fungera för medborgarna inte mot dem.


De transnationella ekonomiska organisationerna som Världshandelsorganisationen
WTO och Världsvalutafonden IMF har stigit fram som de centrala maktutövarna
idag. Deras verksamhet är inte tillräckligt medborgerligt förankrad och deras
ekonomiska linjedragning är ensidig. Ett gott samhälle och en god värld kan inte
skapas genom att i den ekonomiska nyttans namn strunta i miljön, i social
rättvisa, demokrati och mänskliga rättigheter. Europeiska unionen måste aktivt
börja styra riktningen för globaliseringen.


Skatteparadisen bör slopas och den osunda valutaspekulationen bör fås under
kontroll till exempel genom en Tobin-skatt.



