---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:40.806505
title: Vihreiden liikennepoliittinen ohjelma
type: erityisohjelma
url: https://www.fsd.tuni.fi/pohtiva/ohjelmalistat/VIHR/847
year: 2006
---


# *Liikkumisen pakosta
liikkumisen vapauteen*


# Vihreiden liikennepoliittinen ohjelma


**Hyväksytty Vihreän liiton valtuuskunnan kokouksessa 23.4.2006**


## Sisällysluettelo


Sisällysluettelo    Esipuhe: Liikkumisen pakosta liikkumisen vapauteen    1.
Mihin olemme matkalla?    2. Liikkumista tarpeeseen - yhdyskuntasuunnittelu ja
liikenteen kasvu    3. Jalkeille ja pyörän selkään - kevyen liikenteen
edistäminen    4. Tartutaan mahdollisuuteen - joukkoliikenne uuteen nousuun
5. Kohti kestävämpää autoilua    6. Toimivat yhteydet - kansainvälinen ja
tavaraliikenne    7. Yhteenveto: vihreä liikennepolitiikka


## Esipuhe: Liikkumisen pakosta liikkumisen vapauteen


Mielikuvissa autoilu edustaa monille vapautta. Televisiomainoksissa autot
kiitävät ylhäisessä yksinäisyydessä kauniin luonnon keskellä.


Vapaus yksille voi kuitenkin tarkoittaa pakkoa toisille. Pakkoa kulkea työmatkat
autolla, koska bussiyhteys lakkautettiin. Pakkoa hengittää terveydelle
haitallisia ilmansaasteita. Pakkoa muuttaa vanhainkotiin, koska lähikauppa sulki
ovensa automarketin takia.


Autokeskeinen liikennepolitiikka ei lisää vapautta vaan vähentää sitä. Vihreässä
Suomessa tulee toimeen myös ilman autoa. Ihmiset voivat aidosti valita,
liikkuvatko joukkoliikenteellä, pyörällä vai omalla autolla - vai tarvitseeko
liikkua ollenkaan.


Tämä ohjelma käsittelee ihmisten ja tavaroiden liikkumista ja kuljettamista.
Tietoliikennettä on käsitelty perusteellisesti erillisessä
tietoyhteiskuntaohjelmassa. Liikennepolitiikkaa sivutaan mm. ilmasto- ja
energiaohjelmassa, ympäristöohjelmassa sekä kaupunki-, alue-, maaseutu- ja
vammaispoliittisissa ohjelmissa.


Liikenneratkaisut ovat luonteeltaan paikallisia. Sama ratkaisu ei toimi
Helsingin kantakaupungissa ja Kilpisjärvellä. Tässä ohjelmassa on keskitytty
tarkastelemaan Suomen - ja vähän muunkin maailman - liikennepolitiikkaa. Vihreät
piiri- ja paikallisyhdistykset ympäri maata muuttavat ohjelman tavoitteita
käytännöksi omalla alueellaan.


Vaikka liikenteen nykyinen kehityssuunta on melko synkkä, kestävä liikenne
tarjoaa valtavia mahdollisuuksia. Me voimme valita polun, joka vähentää
liikennetarvetta, käynnistää joukkoliikenteen uuden nousun ja lisää kevyen
liikenteen mahdollisuuksia. Me voimme vihertää autoilua, edistää kansainvälistä
junaliikennettä ja siirtää kuljetuksia kumipyöriltä kiskoille.


*Vihreä liikennepolitiikka luo mahdollisuuksia ja avaa uusia raiteita.*


## 1. Mihin olemme matkalla?


Tieliikenne on Suomessa niskan päällä. Kotimaan henkilöliikenteen suoritteesta
jo yli 9/10 ja tavaraliikenteessäkin 2/3 on tieliikennettä. Sekä autoilu että
kuljetukset teitse ovat kasvaneet ripeään tahtiin.


Keskivertosuomalainen kulkee 45 kilometriä ja käyttää matkustamiseen 80
minuuttia päivässä. Matkasuoritteesta yli puolet syntyy henkilöautolla
kuljettajana ja neljännes matkustajana. Joukkoliikenteen osuus jää 15:een ja
kevyen liikenteen 5 %:iin. Henkilöautollisten matkasuorite on lähes
kaksinkertainen autottomiin verrattuna.


Kolmen viime vuosikymmenen aikana matkojen määrä on pysynyt samana ja
matkustamiseen käytetty aika kasvanut vain hieman. Samalla kuljetut matkat ovat
pidentyneet roimasti. Liikenteen nopeutumisessa voitettu aika on siis valunut
pitempiin matkoihin.


Jo joka kolmas suomalainen käy töissä oman asuinkuntansa ulkopuolella, ja
työmatkan keskipituus on noussut 13 kilometriin. Pisimmät matkat tehdään
pääkaupunkiseudulla.


Vuonna 2005 Suomessa oli 460 autoa tuhatta asukasta kohti. Kymmenessä vuodessa
autoistumisaste on noussut viidenneksellä. Suomen autokanta on läntisen EU:n
vanhin.


Tieliikenteessä kuljettiin 34 miljardia kilometriä vuodessa - yhtä pitkä matka
kuin 45 000 kertaa Kuuhun ja takaisin. Yleisiä autoteitä oli vuonna 2005 vajaat
80 000 km, josta moottoriteitä oli 650 km.


Bussit ovat nykyään eniten käytetty joukkoliikennemuoto. Vuonna 2004 busseilla
tehtiin liki 200 miljoonaa matkaa. Matkustajamäärät ovat vähentyneet, ja
leikkaukset uhkaavat monia bussivuoroja. Linja-autoliikenteen osuus
tieliikenteestä vuonna 1960 oli 45 %, mutta vuonna 2004 enää 11 %.


Linja-autojen osuus joukkoliikennematkoista on vajaat 2/3, pääkaupunkiseudun
ulkopuolella lähes 9/10. Bussimatkoista kuitenkin yli 60 % tehdään suurissa
kaupungeissa.


Vuonna 2004 matkustettiin raiteilla 3,4 miljardia henkilökilometriä. Junalla
tehtiin noin 60 miljoonaa matkaa, josta valtaosa pääkaupunkiseudun
lähiliikenteessä. Tavaraa raiteilla kuljetettiin noin 43 miljoonaa tonnia.


Rataverkon pituus on lyhimmillään noin 40 vuoteen. Ratoja perusparannettiin
kattavasti viimeksi 1960- ja 1970-luvuilla, joten radoista jo noin 40 % on
elinkaarensa lopussa. Ratojen kunnon heikkous hidastaa junaliikennettä
valtaosassa Suomea - jopa pääradoilla.


Lentoliikenteen määrä on kymmenessä vuodessa kasvanut Suomessa kolmanneksella
lähes viiteentoista miljoonaan vuosittaiseen lentoon. Etenkin kansainvälinen
lentoliikenne on lisääntynyt voimakkaasti.


**Taulukko 1.1: Suomalaisten matkat kotimaassa**


[TAULUKKO]


**Kaavio 1.1: Henkilöautojen määrä 1950-2005**


[KAAVIO]


**Kaavio 1.2: Liikennemuotojen kustannusten kehitys**


[KAAVIO]


### Kymmenen liikenteen kehityskulkua


Miten liikenteen reunaehdot muuttuvat lähivuosikymmeninä? Mitä kestävän
liikennepolitiikan on otettava huomioon? Jos nykymeno jatkuu, vuoteen 2030
mennessä liikenteeseen vaikuttaa erityisesti kymmenen kehityskulkua.


1. Öljy hupenee    Öljyn kulutuksen kasvu ja edullisesti hyödynnettävien varojen
hupeneminen nostavat hintaa vääjäämättä. Kalliin öljyn aika on tullut
jäädäkseen. Bensasta voi joutua maksamaan 2-3 euroa litralta jo
lähitulevaisuudessa.


2. Väestö ikääntyy    Vuoteen 2030 mennessä jo neljännes suomalaisista on yli
64-vuotiaita. Yhä vanhemmat ihmiset ajavat autolla, mutta iso osa vanhuksista
tarvitsee liikkuakseen joukkoliikennettä. Yhden hengen kotitalouksien määrä
kasvaa, ja vuonna 2030 jo 70 % suomalaisista asuu kaupungeissa.


3. Ilmastotavoitteet kiristyvät    Ilmastonmuutoksen torjuminen edellyttää sitä,
että päästöjä vähennetään teollisuusmaissa noin 30 % vuoteen 2020 ja 80 %
vuoteen 2050 mennessä. Liikenne tuottaa nykyään päästöjä suunnilleen yhtä
paljon, kuin koko Suomi voi kestävästi tuottaa vuosisadan puolivälissä.


4. Yhdyskuntarakenne hajautuu    Asumisväljyys kasvaa, yhdyskuntarakenne
hajautuu ja palvelut karkaavat yhä kauemmas. Työmatkojen keskipituus on
kymmenessä vuodessa kasvanut jo 40 %.


5. Yhteiskunta autoistuu    Autojen määrä kasvaa entisestään. Kymmenessä
vuodessa suomalaisten autoistumisaste on kasvanut yli viidenneksellä. Yhä
useammassa kotitaloudessa on tulevaisuudessa kaksi tai kolme autoa.


6. Joukkoliikenteen osuus laskee    Joukkoliikenteen osuus liikennesuoritteesta
on laskenut pitkään. Vuoteen 2025 mennessä osuuden on arvioitu melkein
puolittuvan, jos kehitys jatkuu nykyiseen malliin. Erityisesti
haja-asutusalueiden joukkoliikenteelle voidaan sanoa hyvästit.


7. Lentoliikenne lisääntyy    Lentoliikenne kasvaa ripeästi. Vuoteen 2030
mennessä lentomatkustajien määrän ennustetaan yli kaksinkertaistuvan vuoden 2003
tasosta. Nopeinta matkustajamäärien kasvu on Kiinassa (yli 8 % / v).


8. Taloutta globalisoidaan    Jos kansainvälinen talous ei ajaudu kriisiin,
talouden liberalisoiminen ja globalisoiminen todennäköisesti jatkuvat. Kehitys
lisää tavaroiden kuljetuksia ja ihmisten liikkumista yli rajojen. Palvelut -
myös liikenne - keskittyvät yhä enemmän ylikansallisille yhtiöille.


9. Teknologia kehittyy    Nykyistä älypuhelinta teholtaan vastaava tietokone
painoi 25 vuotta sitten viisi tonnia. Myös seuraavien 25 vuoden aikana
teknologia kehittyy. Energian käyttö tehostuu, keksitään uusia materiaaleja ja
hyödynnetään informaatioteknologiaa. Tieto voi liikkua ihmisten ja tavaran
sijaan.


10. Ihmiset vaurastuvat    Nykykehityksen jatkuessa suomalaiset ovat jo vuonna
2020 keskimäärin puolet vauraampia kuin nykyään. Hinta on yhä harvemmalle este
ajoneuvon hankkimiselle, ja ennen kalliit ratkaisut ovat yhä useamman
tavoitettavissa. Toisaalta tuloerot jatkanevat kasvuaan.


### Kymmenen näkökulmaa liikenteeseen


Liikenne vaikuttaa moniin yhteiskunnan ja elämän osa-alueisiin.
Liikennepolitiikka on samalla niin terveys-, talous- kuin aluepolitiikkaakin.
Liikennettä tarkasteltaessa on hyvä pitää mielessä kymmenen näkökulmaa.


1. Päästöt    Liikenne tuottaa Suomessa noin kuudenneksen ilmastoa lämmittävistä
ja runsaan viidenneksen happamoittavista päästöistä. Liikenne on myös tärkein
kaupunkien ilmanlaatua heikentävien saasteiden, vesistöjä rehevöittävien
typenoksidipäästöjen ja melun lähde.


2. Ympäristön kulutus    Liikenneinfrastruktuuri - tiet, parkkipaikat, radat,
lentokentät, satamat - sitoo merkittäviä määriä luonnonvaroja. Raaka-aineita ja
energiaa kuluu myös kulkuneuvojen valmistamiseen. Liikenne kuluttaa noin 40 %
öljystä sekä maailmassa että meillä Suomessa.


3. Terveys    Tieliikenteen hiukkaspäästöt vaarantavat erityisesti lasten ja
vanhusten terveyttä. Autoistuminen on yksi merkittävimpiä syitä arkiliikunnan
vähenemiseen. Vielä 80-luvun alussa miehistä vähintään vartin käveli tai
pyöräili työmatkoillaan 35 %, mutta vuonna 2003 enää 25 %.


4. Turvallisuus    Tieliikenteessä kuolee vuosittain noin 400 ja loukkaantuu 9
000 suomalaista. Yksityisautoilu aiheuttaa henkilökilometriä kohti 20 kertaa
niin paljon kuolemia kuin junaliikenne.


5. Työllisyys    Liikenne työllistää 160 000 ihmistä. Vuonna 2005 työpaikkojen
määrä liikenteessä väheni 13 000:lla. Autolla ajaessa ihminen kuluttaa omaa
aikaansa, joukkoliikenteessä hän työllistää toisia ja vapautuu itse muihin
puuhiin. Myös kotimaisten biopolttoaineiden tuotanto työllistää.


6. Alueet    Alueiden menestys riippuu pitkälle toimivista liikenneyhteyksistä.
Joukkoliikenteen alasajo uhkaa näivettää pienten paikkakuntien lisäksi jo
maakuntakeskuksiakin. Toisaalta uudet joukkoliikenneyhteydet tukevat alueen
kehitystä (esim. Kerava-Lahti-radan vaikutus Mäntsälässä).


7. Yhdenvertaisuus    Naiset tekevät noin 2/3 joukkoliikenteen matkoista, ja
lähes 2/3 ajokorteista on miehillä. Autoilun pakkoon perustuva yhteiskunta ei
ole tasa-arvoinen, sillä kaikkien ei ole mahdollista käyttää autoa. Toisaalta
liikkumisen esteettömyydestä hyötyvät kaikki.


8. Hinta    Autoilu vaikuttaa halvalta, koska käyttäjät eivät yleensä laske
matkan hintaan hankinta-, vakuutus- ja huoltokuluja sekä veroja. Autoliiton
mukaan jokainen ajokilometri maksaa noin 30-50 snt. Autoilua myös tuetaan monin
tavoin kuten sillä, ettei parkkipaikoista peritä täyttä hintaa käyttäjiltä.


9. Yhteiskuntataloudellisuus    Liikennehankkeita arvotettaessa ei oteta
riittävästi huomioon kaikkia etuja ja haittoja yhteiskunnalle kuten vaikutuksia
yhdyskuntarakenteeseen. Norjassa kevyen liikenteen hankkeiden on arvioitu
maksavan itsensä takaisin 3-14-kertaisesti, jos ympäristö- ja terveyshyödyt
otetaan huomioon. Liikenteen päästöjen ulkoiskustannukset on EU:ssa arvioitu
noin 220 miljardiksi euroksi vuodessa.


10. Demokratia    Mielipidetiedustelujen mukaan liki 3/4 suomalaisista pitää
joukko- ja kevyen liikenteen edistämistä liikennepolitiikassa ensisijaisena.
Tästä huolimatta päättäjien enemmistö suosii yksityisautoilua - koska kuvittelee
kansan haluavan sitä.


### Visio: Suomen liikenne vuonna 2030


1. eheä ja tasapainoinen yhdyskuntarakenne minimoi liikennetarpeen
2. liikenteen ilmastopäästöt ovat vähentyneet 40 %
3. joukkoliikenteen käyttö on yksityisautoilua edullisempaa
4. aluekeskuksista toisiin pääsee joukkoliikenteellä kerran tunnissa
5. fossiilisille polttoaineille on liikenteessä kestäviä vaihtoehtoja
6. päivittäispalvelut ovat taajamissa saavutettavissa kävellen ja pyöräillen
7. yhdyskunnat ja liikennejärjestelmät ovat esteettömiä
8. liikennemuotojen ympäristöhaitat on sisällytetty hintoihin
9. liikennettä suunnitellaan seudullisesti ja maakunnallisesti
10. liikenteessä hyödynnetään modernia informaatioteknologiaa
11. tavaraliikenteessä suositaan kestäviä kuljetusmuotoja


## 2. Liikkumista tarpeeseen - yhdyskuntasuunnittelu ja liikenteen kasvu


Liikenne syntyy tarpeesta kulkea ja kuljettaa ihmisiä tai tavaroita paikasta
toiseen. Liikennetarve on sidoksissa


* maantieteeseen *(etäisyydet ja esteet)*
* yhdyskuntarakenteeseen *(toimintojen sijoittelu)*
* palvelutarjontaan *(liikenteen reitit ja vuorot)*
* kulutukseen *(tuotteiden kuljetus ja kauppa)*
* elämysten tavoitteluun *(matkailu, harrastukset, vauhti)*
* arvovalintoihin *(mukavuudenhalu, ajankäyttö, asema, turvallisuus)*


Nykyisen kaltainen yhteiskunta edellyttää liikkumista ja kuljetuksia. Mikään ei
kuitenkaan edellytä näin paljon eikä nykyisen kaltaista liikennettä. Liikenteen
kasvu ei ole luonnonlaki, vaan seurausta poliittisista ja yksilöiden
valinnoista. Meidän on mahdollista valita toisin.


### Liikenteen kasvu ja yhdyskuntarakenteen hajaantuminen


Liikenteen kasvu syö luonnon- ja yhteiskunnan varoja. Maata hupenee teihin,
ratoihin ja parkkipaikkoihin. Päästöt lisääntyvät ja elinympäristöt
pirstoutuvat. Vilkas liikenne rajoittaa lasten mahdollisuuksia tutustua
lähiympäristöönsä, mikä puolestaan kahlitsee lasten kehitystä.


Lisääntynyt turvattomuuden tunne, melu ja epäviihtyisyys ajavat ihmisiä etsimään
laadukasta elinympäristöä yhä kauempaa. Yhdyskuntarakenne hajaantuu ja
etäisyydet kasvavat. Joukko- ja kevyen liikenteen edellytykset heikkenevät, ja
ihmisten on yhä vaikeampi tulla toimeen ilman autoa. Kun auto on hankittu, on
helpompi matkustaa pitkiä matkoja päivittäin ja muuttaa kauemmas. Kierre on
valmis.


Kaiken taustalla on yhdyskuntasuunnittelu. Hajaantuneessa yhdyskuntarakenteessa
paikasta toiseen - kodista kouluun, työpaikalta kauppaan - liikkuminen
edellyttää useimmiten henkilöautoa. Haja-asutusalueilla liikenteen päästöt ovat
jopa 13-kertaiset verrattuna hyvällä paikalla kaupunkirakenteessa sijaitseviin
asuinalueisiin. Ongelma korostuu erityisesti kaupunkien liepeillä sijaitsevilla
haja-asutusalueilla.


Yrityksen kannalta on edullisinta sijoittaa kaupalliset palvelut autoliikenteen
solmukohtiin. Nykyään peltojen keskelle rakennettuihin ostoskeskuksiin viedään
jo kirjastojen ja uimahallien kaltaisia julkisiakin palveluja. Kun palvelut
kodin läheltä kuihtuvat, yhä useampi turvautuu autoon ostosten tekemiseksi.


Kauas asutuksesta kaupunkirakenteen ulkopuolelle rakennetut kaupat tulevat
yhteiskunnalle kalliiksi. Päivittäistavaraa myyvät automarketit tappavat alta
lähikauppoja, pelto-ostoskeskukset myös keskustojen erikoiskauppoja. Pienten
kauppojen kuolema lisää työttömyyttä ja kunnan kustannuksia, sillä monet
vanhukset eivät enää selviä ruokaostoksista ilman apua.


**Taulukko 2.1: Kauppojen kulkumuotojakaumat Turun seudulla**


[TAULUKKO]


### Eheä ja tasapainoinen yhdyskuntarakenne


Vaihtoehto yhdyskuntarakenteen hajaantumisen ja liikenteen kasvun kierteelle on
kestävä yhdyskuntasuunnittelu, joka minimoi liikennetarpeen ja autoilun pakon.
Eheä ja tasapainoinen yhdyskuntarakenne merkitsee lyhyitä etäisyyksiä kohteiden
välillä, mikä parantaa kevyen liikenteen mahdollisuuksia.


Tehokas alueiden käyttö tuottaa tiiviin rakenteen, joka tarjoaa riittävän
asukaspohjan joukkoliikenteelle ja muille palveluille. Runsaassa kymmenessä
vuodessa eheyttävällä yhdyskuntasuunnittelulla voitaisiin leikata
ilmastopäästöjä yli kaksi miljoonaa hiilidioksiditonnia nykykehitykseen
verrattuna.


Alueiden hajotuskaavoituksesta on luovuttava ja suosittava rakentamista nykyisen
yhdyskuntarakenteen sisään. Tämä voi tapahtua esimerkiksi muuttamalla vanhoja
teollisuusalueita asuin- ja toimistokäyttöön sekä rakentamalla joutomaita.


Lähiöiden rapistuneita ostoskeskuksia voidaan muuttaa moderneiksi asuin- ja
liikealueiksi, väljiä kerrostaloalueita tiivistää rivi-, pari- ja
pienkerrostaloilla. Täydennysrakentaminen on kuitenkin tehtävä kaupunkikuvaa ja
rakennusperintöä kunnioittaen sekä virkistysalueita hävittämättä.


Parkkipaikkoihin haaskaantuu paljon julkista tilaa. Jos autojen omistajat
joutuisivat maksamaan pysäköimisestä täyden hinnan, parkkipaikkojen määrä
vähenisi olennaisesti. Autojen pysäköinti on keskitettävä parkkitaloihin,
rakennusten alle tai parkkikansille useaan kerrokseen. Katutason pysäköinnistä
on perittävä täydet kustannukset.


Kaavoituksessa on luovuttava nykyisestä käytännöstä määrätä autopaikoille
tonttikohtainen minimimäärä. Valtion on yhteistyössä kiinnostuneiden kuntien
kanssa käynnistettävä autottomien asuinalueiden koeohjelma. Kaupunkien
keskustoja ja kaupunginosien alakeskuksia on muutettava kävelypainotteiseen
suuntaan.


Tilaa vievien tavaroiden kuten autojen ja maataloustarvikkeiden kauppoja voi
olla perusteltua sijoittaa etäälle asutuksesta. Sen sijaan muiden kauppojen
kaavoittaminen kaupunki- ja aluekeskusten ulkopuolelle on pääsääntöisesti
lopetettava. Maankäyttö- ja rakennuslakia on muutettava niin, että tällaiset
kauppahankkeet edellyttävät ympäristöministeriön erityislupaa. Nykyisille kaupan
suuryksiköille ja niiden pysäköintialueille on määrättävä korotettu
kiinteistövero.


Historiallisista syistä rautatie- ja linja-autoasemat on sijoitettu kauas
toisistaan, mikä hankaloittaa vaihtamista bussista junaan ja päinvastoin.
Ongelmaa voidaan ratkaista eri liikennemuodot yhdistävillä matkakeskuksilla tai
liikennejärjestelyillä. Onnistuneita keskuksia on toteutettu mm. Jyväskylässä,
Lappeenrannassa ja Seinäjoella.


Matkakeskusten rakentamista on jatkettava tarvittaessa valtion tuella.
Paikallinen joukkoliikenne on ohjattava kulkemaan keskusten kautta. Niihin on
myös järjestettävä hyvät kevyen liikenteen yhteydet, turvalliset
pyöräparkkipaikat ja autojen liityntäpysäköinti. Samalla ratapihojen ympäristöä
on siistittävä. Nykyään monet kaupungit esittelevät junamatkustajalle
ensimmäisenä epäsiistin puolensa.


**Kaavio 2.1: Liikennemuotojen välityskyky**


[KAAVIO]


### Kestäviä asuinalueita monessa koossa


Tiivis ei tarkoita epäviihtyisää eikä tehokkuus viimeisten virkistysalueiden
hävittämistä. Suunnittelemalla tiivistä ja matalaa saadaan asuinalueelle
mahtumaan jopa yhtä paljon asukkaita kuin vanhoissa kerrostalolähiöissä, mutta
mittakaava on inhimillisempi. Hyviä esimerkkejä tehokkaista ja samalla
viihtyisistä asuinalueista ovat monet maamme perinteikkäät puukaupunginosat
kuten vanha Rauma, Tampereen Pispala ja Helsingin Puu-Käpylä.


Pientaloalueitakin voidaan suunnitella monin tavoin. Vihreä pientaloalue on
kaavoitettu kyläyhteisömäisesti joukkoliikenneyhteyden varteen. Jos vähäinen
tinkiminen aluetehokkuudesta vähentää tarvetta mm. mökkimatkoihin ja kaukaa
haettaviin harrastuksiin, voi pientalovaltainenkin asuinalue olla kestävä.


Asuinalueilla liikutaan aamuisin ja iltaisin, työpaikka-alueilla virka-aikaan.
Käyttö eri aikoina tasaa liikennettä, kohentaa turvallisuutta ja helpottaa
joukkoliikenteen ja autojen yhteiskäytön järjestämistä. Asumisen ja toimistojen
sijoittaminen samaan kortteliin vähentää autopaikkatarvetta jopa viidenneksellä,
mikä vapauttaa rakennusalaa parempaan käyttöön. Eri toimintoja yhdistävillä
alueilla on myös mahdollista asua työpaikan lähellä ja näin minimoida työmatkat.


Niin suurten kaupunkien keskustat kuin maaseututaajamatkin tulee suunnitella
niin, että ne minimoivat autoilun tarpeen ja mahdollistavat joukko- ja kevyen
liikenteen hyödyntämisen. Taajama on pyrittävä suunnittelemaan helposti
liikuttavalle etäisyydelle. Kävelykaupungissa keskeiset toiminnot sijaitsevat
alle kilometrin päässä toisistaan. Pyöräilyn kannalta sopiva säde on viisi
kilometriä ydinalueesta.


Uudisrakentamista tulee ohjata erityisesti toimivien joukkoliikenneyhteyksien
varteen. Kaupungeissa kävelymatka lähimmälle joukkoliikennepysäkille ei saa
venyä yli 500 metrin. Monilla alueilla 250 metriä on hyvä tavoite-etäisyys.


Merkittävissä kaavoitushankkeissa on arvioitava eri rakennevaihtoehtojen
yhdyskuntataloudelliset kustannukset. Kunnan on perittävä hyödynsaajilta
ylimääräiset kulut kuten markettien liittymäjärjestelyjen ja pientalomattojen
infrastruktuurin kustannukset.


**Kaavio 2.2: Kestävä kaupunkirakenne**


[KAAVIO]


### Tiivistä ja viihtyisää


Useat esimerkit Suomesta ja muualta osoittavat, että asuinalueista on
mahdollista suunnitella samalla kertaa tiiviitä ja viihtyisiä. Laajennusalueista
varsin onnistuneita ovat esimerkiksi Helsingin Pikku-Huopalahti ja Katajanokka,
Kuopiossa joukkoliikenteen varaan rakentuva Särkilahti. Saksalaisen Freiburgin
uudet asuntoalueet Rieselfeld ja Vauban käyvät kestävän suunnittelun
oppikirjaesimerkeistä.


Vanhoista alueista hyvän mallin tarjoaa Turun Port Arthur, tuttavallisesti
Portsa. Puutaloalueen tonttitehokkuudet ovat luokkaa 0,75-1,0. Näin tehokas
tilankäyttö on käytännössä mahdollista vain, koska nykyisessä
suojeluasemakaavassa on yksi autopaikka kahta sataa rakennusneliömetriä kohti.
Yleensä rivitaloalueilla autopaikkoja on suunnilleen yksi paikka 50-75:tä
neliötä kohti.


Lehtovuori on moderni ja tiivis pientaloalue Helsingin Konalassa.
Erillispientalojen lisäksi alueella on pari- ja kytkettyjä pientaloja. Alueen
korttelitehokkuus (eri rakennuksiin ja kerroksiin rakennettavan alan suhde
korttelin maa-alaan) on 0,5. Pienimittakaavainen ympäristö viestii, että
kaduilla on ajettava hitaasti ja jalankulkijan ehdoilla. Lehtovuoren alue on
yhtä tiivis kuin viereinen 80-lukulainen perinteinen kerrostalokortteli, mutta
selvästi ihmisläheisempi.


Porvoonjoen länsirannan uusissa asuinkortteleissa Porvoossa korttelitehokkuus on
0,44, kun tiiviin ja matalan rajaksi katsotaan 0,3. Alueen sijainti
keskustapalvelujen ja joenrannan ulkoilumahdollisuuksien ääressä tukee kestävää
asumista.


### Ajopuupolitiikasta liikenteen ohjaamiseen


Joukkoliikenne nähdään liian usein vain menoeränä, vaikka se mahdollistaa
työssäkäyntialueiden laajentamisen ja tuo siten talouteen mittakaavaetuja.
Esimerkiksi Tukholmassa kaupunki voi hyödyntää osaamista laajalta alueelta
tehokkaan joukkoliikenteen ansiosta. Näin kaupunki nauttii ns.
agglomeraatioedusta - toimialakantavuudesta, joka tulee suurempien yhtenäisten
työpaikka-alueiden kyvystä houkutella yrityksiä ja toimialoja sijoittumaan
alueelle.


Työmatkojen osuus kaikista matkoista on Suomessa kolmannes. Työmatkaliikenteen
ohjaaminen perustuu yksinkertaiseen ajatukseen: työnantaja voi vaikuttaa
työntekijöiden liikkumistottumuksiin. Esimerkiksi tanskalaisen Århusin kunnan
kokeilussa työntekijät, joille tarjottiin joukkoliikennelippu ja polkupyörä,
vähensivät automatkojaan puolella. Suomessa konseptia ovat soveltaneet useat
suuret yritykset.


Työmatkaliikenteen ohjaamisesta on lukuisia hyötyjä niin työnantajalle,
työntekijöille kuin kaupunkilaisillekin. Esimerkiksi kävely ja pyöräily
kohentavat työntekijöiden kuntoa ja vähentävät sairauspoissaoloja, mikä tuo
taloudellisia säästöjä työnantajalle.


Työmatkaliikenteen ohjausjärjestelmä toimii parhaiten, kun se sitouttaa
työpaikan johdon ja koostuu useista toisiaan täydentävistä keinoista -
kannustimista ja rajoitteista, taloudellisista ja ei-taloudellisista keinoista.
Se kannattaa suunnitella yhteistyössä työntekijöiden kanssa ja ottamalla kunkin
työpaikan erityisolosuhteet huomioon.


Hyvä järjestelmä on monivuotinen. Se voi sisältää esimerkiksi työsuhdepyörien ja
-bussilippujen tarjoamisen, videokonferenssien käytön ja etätyön edistämisen,
pyöräparkin ja suihkujen järjestämisen, autojen yhteiskäytöstä tiedottamisen
sekä kimppakyytiringin verkossa.


Seutukuntien on laadittava kestävän liikenteen suunnitelma, jossa esitetään
keinot yhdyskuntarakenteen eheyttämiseksi, kävelyn ja pyöräilyn lisäämiseksi,
joukkoliikenteen edistämiseksi sekä autoilun haittojen minimoimiseksi.
Liikenteen ohjaamiseen on määrättävä kunnissa vastuuhenkilö. Ennen suurien
kauppa- ja työpaikka-hankkeiden hyväksymistä pitää edellyttää suunnitelma
työmatka- ja asiointiliikenteen järjestämisestä.


### Yksilön valintoja ja hyvää suunnittelua


Autoilua voidaan vähentää kohentamalla ympäristön turvallisuutta ja
viihtyisyyttä. Esimerkiksi parantamalla koulureittejä vähennetään vanhempien
tarvetta kuljettaa lapsia autolla kouluun. Ympäristön pienimittakaavaisuus ja
reittien jäsentely tilasarjoihin houkuttelee kävelemään pitempiäkin matkoja.
Rakennusten harva rytmi, katutilan liiallinen avoimuus ja ympäristön kolkkous
taas ajavat auton rattiin lyhyilläkin matkoilla.


Suunnittelijat ja päättäjät tarvitsevat tietoa liikenteen vaikutuksista ja
keinoista vähentää liikennetarvetta. Alan tutkimusta ja koulutusta on
edistettävä, ja kuluttajille on järjestettävä tiedotuskampanjoita.


Kestävässä matkailussa on paljon mahdollisuuksia. Edistämällä kotimaan matkailua
voidaan vähentää tarvetta lentää loman viettoon ulkomaille. Kiinnostus
pyörämatkailua kohtaan on kasvamassa, ja se tuo enemmän rahaa pienille
matkailuyrittäjille kuin pääasiassa ohi pöristävät automatkailijat.
Radanvarsikaupungit voisivat painottaa junayhteyksiä matkailumainonnassa.


Tavaraliikennettä voi karsia suosimalla paikallisia ja kotimaisia tuotteita. On
nurinkurista, että iso osa jopa rukiista tuodaan nykyään ulkomailta. Valtion ja
kuntien tulee selvittää mahdollisuuksia suosia lähiseudun tuotteita
kilpailulainsäädäntöä rikkomatta.


Etätyö vähentää työ- ja asiointimatkojen tarvetta. Verkko- ja puhelinkokouksilla
sekä videokonferensseilla voidaan karsia erityisesti pitkiä auto- ja
lentomatkoja. Valtio ja kunnat voivat toimia etätyön tiennäyttäjinä.


Etätyön tekemiseen osittain tai kokonaan tulee kannustaa verotuksella,
lainsäädännöllä, tiedotuksella ja tukemalla nopeiden verkkoyhteyksien
rakentamista koko Suomeen. Jokaisessa kunnassa tulee olla edullinen ja toimiva
videokonferenssimahdollisuus joko yksityisen yrityksen tai kunnan tarjoamana.
Syrjäseuduilla kunnolliset videoyhteydet mahdollistavat aktiivisemman
osallistumisen myös yhteiskunnalliseen toimintaan.


### Tolkkua tiehankkeisiin


Tieinvestointeja perustellaan Suomessa liikenteen kasvuennusteilla ja
aikasäästöillä. Itseään toteuttavat ennusteet peittävät liikenteen kasvun
todellisen syyn eli yhdyskuntarakenteen ja palveluiden hajautumisen. Aikasäästöt
ovat puolestaan sepitteellisiä, sillä yhdyskuntarakenteen hajautuminen pidentää
matka-aikoja enemmän kuin liikenteen nopeutuminen niitä lyhentää.


Suomessa painotetaan ylimitoitettuja investointeja pääteihin. Samalla
liikenneturvallisuuden ja sujuvuuden kannalta kiireellisiä investointeja jää
tekemättä. Uudet moottori- ja valtatiet tuhlaavat maata ja rahaa, ja tiet on
suunniteltu rajoituksia suuremmille nopeuksille.


Tieinvestointien perusteet on uudistettava. Ensisijaisesti tulee toteuttaa
investointeja, jotka parantavat turvallisuutta ja vähentävät ympäristön
kuormitusta. Tiehankkeita ei tule perustella aikasäästöillä ja liikenteen
kasvuennusteilla, ja hankkeiden etuja ja haittoja punnittaessa on otettava
huomioon niiden yhteiskuntarakennetta hajottava vaikutus. Uusien moottoriteiden
rakentamisesta tulee luopua.


Jos uuden tien tarve johtuu maankäytöstä kuten uudesta omakotitalovyöhykkeestä
tai liikekeskuksesta, kustannukset on perittävä hyötyjältä. Kunta voi tehdä
tämän kiinteistöverotuksella tai kehittämismaksulla. Valtiolle tulee kehittää
keinoja periä tienrakentamiskulut esimerkiksi suurilta liikekeskuksilta.


Tarpeettomia tiealueita on erityisesti taajamien sisällä voitava poistaa ja
kaventaa todellista tarvetta vastaaviksi. Esimerkiksi Raisiossa ja Tampereen
Hervannassa ylimitoitettuja tieratkaisuja poistamalla on saatu runsaasti maata
täydennysrakentamiseen.


### Vihreää politiikkaa on vähentää liikennettä, ei estää sitä


Vihreä yhdyskuntasuunnittelu vähentää liikennetarvetta ja autoilun pakkoa sekä
mahdollistaa joukko- ja kevyen liikenteen hyödyntämisen. Siksi


* kaavoituksella, kunnan palvelujen sijoittamisella ja yhteistyöllä kaupan alan yritysten kanssa tulee taata, että ihmiset saavat päivittäispalvelunsa ilman autoa
* täydennysrakentamista tulee edistää esimerkiksi kaavoittamalla joutomaita, korottamalla rakennuksia ja rakentamalla pysäköintialueiden päälle
* uudet alueet tulee ohjata tehokkaiden joukkoliikenneyhteyksien varteen
* kaavoituksessa tulee luopua autopaikkojen tonttikohtaisista miminimääristä
* valtion on käynnistettävä koeohjelma autottomien asuinalueiden rakentamisesta
* automarkettien kiinteistöveroa tulee korottaa
* maankäyttö- ja rakennuslakia tulee muuttaa niin, että automarkettien rakentaminen edellyttää ympäristöministeriön erityislupaa
* matkakeskuksien rakentamista on jatkettava tarvittaessa valtion tuella
* merkittävissä kaavoitushankkeissa on tehtävä arvio eri vaihtoehtojen yhdyskuntataloudellisista kustannuksista
* kunnan on perittävä ylimääräiset yhdyskuntarakennekulut hyödynsaajilta
* etätyöhön tulee kannustaa mm. tiedotuksella, lainsäädännöllä ja verotuksella
* jokaiseen kuntaan on perustettava videokonferenssipiste
* tieinvestoinneissa painopiste on siirrettävä turvallisuuden parantamiseen ja ympäristön kuormituksen vähentämiseen
* uusien moottoriteiden rakentamisesta tulee luopua
* ylimitoitettuja tiealueita taajamien sisällä on karsittava ja maa käytettävä täydennysrakentamiseen


## 3. Jalkeille ja pyörän selkään - kevyen liikenteen edistäminen


Kävely ja pyöräily ovat tasa-arvoisimpia liikennemuotoja. Vuodepotilaita,
sylivauvoja ja pyörätuolin käyttäjiä lukuun ottamatta kaikki suomalaiset
kävelevät osan matkoistaan, ja pyöräilykin sopii liki kaikille pienistä lapsista
vanhuksiin.


Kävely ja pyöräily ovat arkiliikuntaa, joka parantaa ihmisten kuntoa ja
terveyttä. Terveyssuositusten mukainen päivittäinen puolen tunnin annos reipasta
liikuntaa kertyy monille jo siitä, jos liikkuu työ- tai koulumatkansa
lihasvoimin.


Kevyt liikenne vaatii muihin liikennemuotoihin verrattuna melko pieniä
investointeja ja tulee yhteiskunnalle edulliseksi. Kävelystä ja pyöräilystä ei
myös synny saasteita eikä melua.


### Liikennesuunnittelua ihmisten ehdoilla


Kävelyä ja pyöräilyä tulee pitää kaupungeissa ensisijaisina henkilöliikenteen
muotoina. Muut liikennemuodot voidaan nähdä kevyen liikenteen jatkeina, joita
käytetään silloin, kun kävely tai pyöräily ei matkan pituuden ja vaivalloisuuden
tai muiden syiden takia ole käytännössä mahdollista.


Kävelyn ja pyöräilyn vetovoimaisuus perustuu viihtyisään liikenneympäristöön -
vaihtelevaan, kauniiseen, meluttomaan, saasteettomaan ja turvalliseen.
Itävaltalaisten laskelmien mukaan viehättävässä kaupunkiympäristössä hyväksytään
70 % pidemmät kävelymatkat kuin epäviihtyisässä ympäristössä. Kevyen liikenteen
viihtyisyyttä voidaan parantaa suunnittelemalla kuntien keskuksiin ja
asuinalueille autottomia tiloja sekä lisäämällä kävelykatuja ja pyöräteitä.


Liikenneturvallisuuden koetut puutteet ovat yksi keskeinen este kävelylle ja
pyöräilylle. Vanhemmat eivät anna lasten kävellä tai pyöräillä kouluun, jos
reitti koetaan vaaralliseksi. Pyöräilyä kaupunkien keskustoissa vähentää, jos
joutuu sukkuloimaan autojen seassa henkensä edestä. Kävelyn ja pyöräilyn
risteyskohdat autoliikenteen kanssa tulee jäsennellä turvallisiksi esimerkiksi
korotetuilla suojateillä, näkyvyyden parantamisella ja liikennevaloilla.


Usein kävely ja pyöräily sopivat samaan liikenneympäristöön. Niillä on kuitenkin
liikennemuotoina myös omat vaatimuksensa, jotka on otettava väylästön
suunnittelussa huomioon. Pyörän etu suhteessa omiin jalkoihin on ennen kaikkea
nopeus, joten pääväylien on mahdollistettava myös nopea pyöräily turvallisesti.
Joustavaa kaupunkiliikennettä ovat myös skeittaus ja rullaluistelu.


Suomessa on velvoite järjestää kullekin tontille katuyhteys ja tarvittava määrä
pysäköintipaikkoja. Nurinkurista kyllä, sama velvoite ei koske kestäviä
liikennemuotoja. Maankäyttö- ja rakennuslakiin tulee lisätä säädökset, joilla
kunnat velvoitetaan osoittamaan jokaiselle tontille turvallinen kävely- ja
pyöräily-yhteys sekä riittävästi pyörien pysäköintitilaa.


Joukko- ja kevyen liikenteen yhdistämistä voidaan helpottaa tarjoamalla
kunnolliset mahdollisuudet pyörien liityntäpysäköintiin. Rautatie- ja
linja-autoasemille on rakennettava riittävän laajat pysäköintitilat, joihin
pyörän voi jättää turvallisesti. Pyörien vuokraamista ja lainaamista tulee
edistää.


Useimmissa Suomen taajamissa pyöräilyä rajoittaa reittiverkoston puutteellisuus.
Pyöräreitit eivät ulotu keskustaan, kaikkiin taajamiin tai taajaman osiin.


Kunnat ja Tiehallinto on velvoitettava toteuttamaan taajamiin ja niiden välille
kattava, yhtenäinen pyöräreittiverkosto. Verkosto voi koostua pyöräteistä ja
-kaistoista sekä kävelykaduista ja aukioista, joilla pyöräily on sallittu.
Siihen voi kuulua myös puistokäytäviä ja vähäliikenteisiä katuja, joilla
nopeusrajoitus on enintään 40 km/h. Yksisuuntaisilla kaduilla on sallittava
pyöräily molempiin suuntiin.


Liikenneympäristö on suunniteltava niin, että se rohkaisee pitkiinkin kävely- ja
pyöräilymatkoihin. Yksi vaihtoehto on käytöstä poistuvien autoteiden ja ratojen
muuttaminen pyöräilykäyttöön.


### Esteet raivattava


Liikenneympäristön esteistä kärsivät erityisesti liikuntarajoitteiset,
lapsiperheet, vanhukset ja raskaita taakkoja kuljettavat ihmiset - siis iso osa
suomalaisista. Esteetön ympäristö on kuitenkin kaikkien kannalta laadukasta
ympäristöä, sillä siinä myös hyväkuntoisten aikuisten on helppo liikkua kävellen
ja pyörällä.


Tavallisesti esteet syntyvät:


* tasoeroista kuten jalkakäytävien reunakiveyksistä ja turhista portaista
* hankalasti hahmotettavasta ympäristöstä
* joukkoliikenteen ja palveluiden huonosta liittymisestä kevyen liikenteen väyliin
* autoliikenteestä


Suomen talviolosuhteissa liukkaus ja huonot sääolosuhteet rajoittavat kevyttä
liikennettä olennaisesti. Varsinkin pyöräilijöistä moni vaihtaa talveksi auton
tai bussin käyttöön. Helsingissä talvella pyöräillään vain kymmenys kesän
määristä ja Oulussakin jäädään kolmasosaan.


Talvisin pyöräilyä ja kävelyä voidaan lisätä parantamalla kevyen liikenteen
väylien talvikunnossapitoa. Pääväylille tulee määritellä korkea
kunnossapitotaso, ja ne tulee kunnostaa ennen työajan alkua ja ruuhka-aikoja.
Oulussa tärkeimmät kevyen liikenteen väylät aurataan tai hiekoitetaan arkisin
ennen aamuseitsemää.


Kevyen liikenteen turvallisuuden puutteet eivät johdu niinkään nykyisistä
liikennesäännöistä kuin siitä, ettei niitä noudateta. Nopeusrajoitusten,
suojatiesäännön ja muiden liikennesääntöjen noudattamisen valvontaa on
tehostettava sekä poliisityönä että automaattisella valvonnalla.
Turvallisuutta voidaan parantaa myös asennekasvatuksella. Kevyttä liikennettä on
painotettava koulujen liikennekasvatuksessa ja autokouluissa, ja
liikenneturvallisuudesta tiedottamista on lisättävä kaikille liikkujaryhmille.
Paljon on kiinni pyöräilijöiden omista asenteista. Maahanmuuttajille tulee
järjestää erillistä kevyen liikenteen koulutusta Hollannin tapaan.


Verotuksellisesti pyöräilyä voisi edistää pudottamalla polkupyörien ja niiden
varusteiden arvonlisävero nollaan. Alennuksen vaikutus valtion verotuloihin
olisi mitätön, mutta pyöräilyn lisääntymisen kautta sen yhteiskunnalliset hyödyt
voisivat olla kohtuullisia. Pyöräkorjaamojen alv-alekokeilusta on tehtävä
pysyvä.


Työmatkapyöräilyä tulee edistää tarjoamalla työntekijöille autoedun tapainen
pyöräetu. Samoin pyörien leasing- ja huoltosopimuksia voitaisiin ottaa käyttöön
vastaavalla tavalla kuin työsuhdeautoille. Pyöriä pitää voida kuljettaa junissa
ilmaiseksi.


### Muutakin kuin mummonpyörä


Perinteiselle polkupyörälle on monenlaisia vaihtoehtoja. Nojapyörä sopii
peruspyörää paremmin paitsi monille terveille pyöräilijöille, myös osalle
liikuntarajoitteisista. Monet vanhukset hyötyvät apumoottorilla varustetusta
sähköpyörästä.


Taakkapyörän kyydissä kulkevat niin lapset kuin isot tavaratkin kuten
kodinkoneet ja huonekalut. Katettu pyörä suojaa tuulelta ja tuiskulta,
kolmipyöräinen on puolestaan tukevampi ja turvallisempi ajaa.


Liikennepolitiikan kannalta erityisen lupaavalta vaikuttaa taittopyörä. Se
soveltuu hyvin liityntäliikenteeseen, sillä taitettuna pyörää voi kuljettaa
helposti junassa ja bussissa ilman lisämaksua. Pienikokoisena taittopyörä on
myös helppo säilyttää eteisessä tai työpöydän alla, mikä vähentää varastamisen
ja ilkivallan riskiä.


Monien, erityisesti sähköavusteisten kevytajoneuvojen lainsäädännöllinen asema
on epäselvä, eikä kaikkien nopeus sovellu nykyisille yhdistetyille kävely- ja
pyöräteille. Lainsäädäntöä tulee tältä osin selkeyttää ja selvittää
mahdollisuuksia edistää kevytajoneuvojen käyttöä.


### Kävely ja pyöräily nousuun


Vihreä liikennepolitiikka edistää kävelyä ja pyöräilyä, mikä vähentää päästöjä
ja kohentaa ihmisten terveyttä. Liikennesuunnittelussa kevyt liikenne asetetaan
etusijalle. Käytännössä


* keskustojen liikekadut on toteutettava ensisijaisesti kävely- tai kävelypainotteisina katuina ja asuntokadut piha- tai hidaskatuina, joilla nopeusrajoitus on olosuhteista riippuen 20-40 km/h
* autoliikenteen nopeusrajoitus saa taajama-alueella olla yli 40 km/h vain, jos pyöräilijöille on järjestetty erillinen pyörätie tai -kaista
* kuntien keskuksiin ja asuinalueille on suunniteltava lisää autottomia alueita
* kävelyn ja pyöräilyn risteyskohdat autoliikenteen kanssa tulee jäsennellä turvallisiksi esimerkiksi korotetuilla suojateillä, parantamalla näkyvyyttä tai liikennevaloilla
* uudet kävelyn ja pyöräilyn pääreitit on pyrittävä ohjaamaan viher- ja asuntoalueiden kautta, ja nykyisten reittien viihtyisyyttä ja turvallisuutta on kohennettava
* kunnille on asetettava lakisääteinen velvoite osoittaa tonteille turvallinen kävely- ja pyöräilyyhteys sekä riittävästi pyörien pysäköintitilaa
* kunnat ja Tiehallinto on velvoitettava rakentamaan yhtenäinen pyöräreittiverkosto, joka ulottuu kaikkiin taajaman osiin ja yhdistää taajamat toisiinsa
* kevyen liikenteen liikenneturvallisuudesta on tiedotettava kaikille liikkujaryhmille
* liikennesääntöjen noudattamisen valvontaa on tehostettava
* uudet ja peruskorjattavat katu- ja tieympäristöt tulee toteuttaa mahdollisimman esteettöminä
* kuntien tulee laatia ja toteuttaa esteettömyysohjelma
* pyöriä pitää voida kuljettaa junissa ilmaiseksi


## 4. Tartutaan mahdollisuuteen - joukkoliikenne uuteen nousuun


Joukkoliikenne taantuu Suomessa. Matkamäärä asukasta kohti ja osuus tehdyistä
matkoista ovat laskeneet yleisesti 1980-luvulta alkaen. Syöksykierre on ollut
jyrkkä niin maaseudulla kuin kaupungeissakin. Henkilöliikenteessä rautateiden
osuus on selvästi alle EU:n keskiarvon.


Viime vuosina kehitys on ollut myönteistä pääkaupunkiseudulla ja Turun ja
Tampereen seutubussilinjoilla. Kaukoliikenteessä matkustajamäärät ovat
kehittyneet maltillisen suotuisasti nopeilla junayhteyksillä ja linja-autojen
pikavuoroliikenteessä.


Joukkoliikenne taantuu mm. seuraavista syistä:


* *Autoistuminen kiihtyy.* Joukkoliikenteen käyttö romahtaa, kun kotitalouteen hankitaan auto. Kahden tai useamman auton kotitalouksissa joukkoliikennettä ei käytetä enää juuri lainkaan.
* *Palvelut karkaavat.* Kaupalliset palvelut keskittyvät etäälle asutuksesta suuriin liikekeskuksiin, jotka eivät ole saavutettavissa joukkoliikenteellä. Keskustat taantuvat liikekeskuksina, joissakin kaupungeissa myös työpaikkakeskuksina.
* *Polttoaineen hinta nousee.* Joukkoliikenne käyttää raideliikennettä lukuun ottamatta lähinnä dieselöljyä. Polttoaineiden hinnan nousu lisää joukkoliikenteen kustannuksia, mutta ei yleensä siirrä autoilijoita merkittävässä määrin joukkoliikenteen käyttäjiksi.
* *Suunnitellaan väärin.* Väestön kasvualueilla yhdyskuntarakenne ei tue joukkoliikennettä. Pientaloalueet autoistuvat nopeasti.
* *Joukkoliikenne ei pärjää.* Autoton väestö keskittyy keskustoihin, joissa kävely ja pyöräily ovat joukkoliikennettä nopeampia. Esimerkiksi Turun ja Tampereen keskusta-alueiden sisällä joukkoliikenteen nopeus ja tarjonta eivät usein ole nykyään kilpailukykyisiä.


Näin syntyy itseään vahvistava kurjistumisen kierre: lippujen hinnat nousevat,
palvelut heikkenevät ja matkustajat kaikkoavat, mikä pakottaa taas nostamaan
lippujen hintoja ja heikentämään palveluja. Joukkoliikenteen rappio ei ole
kuitenkaan vääjäämätön kehityskulku, vaan poliittisten valintojen tulos.


### Junaliikenteen nykytilanne


Rataverkon ylläpidosta Suomessa vastaa Ratahallintokeskus (RHK). Suomen
leveäraiteisella rataverkolla toimivat nykyisin VR Oy:n lisäksi vain
museojunaliikennöitsijät sekä teollisuuden omien raiteistojen veturit.


VR Oy on erikoistunut suurten kaupunkien väliseen nopeaan
henkilöjunaliikenteeseen, Helsingin seudun lähiliikenteeseen, Venäjän
transitoliikenteeseen ja massakuljetuksiin. Osa jopa liiketaloudellisesti
kannattavista liikennemuodoista on jäänyt vähälle tai kokonaan hyödyntämättä.
Tällaisia ovat:


* keskisuurten kaupunkien ja alueellinen liikenne
* yhdistetyt laiva-juna- ja auto-junakuljetukset
* kappaletavaran rautatiekuljetukset
* satamien, teollisuuslaitosten ja kaivosten erikoistuneet kuljetukset


VR Oy saa henkilöliikenteeseen tukea liikenne- ja viestintäministeriöltä ja
YTV:ltä liki 60 miljoonaa euroa vuodessa. Yhtiö on viime vuosina uhannut
lakkauttaa useita henkilöjunayhteyksiä kannattamattomina. Tukisopimuksissa ei
eritellä tuettavan henkilöjunaliikenteen todellisia kustannuksia ja tuloja,
joten vuorojen kannattavuutta on vaikea arvioida puolueettomasti.


Rataverkon kunto on heikentynyt jo pitkään. Erityisen heikossa kunnossa ovat
niin sanotut vähäliikenteiset radat, mutta ongelmia on myös raskaasti
liikennöidyillä radoilla. Huonoon kuntoon on päästetty mm. rataosuudet
Jämsä-Pieksämäki, Turku-Toijala ja Seinäjoki-Ylivieska. Toisilla rataosuuksilla
kapasiteetti ei taas ole riittävä.


Suomen sisäinen tavaraliikenne vapautetaan kaikille vaatimukset täyttäville
liikennöitsijöille vuoden 2007 alussa. Kaupunkiseutujen paikallisjunaliikenteen
kilpailuttaminen tulee mahdolliseksi, jos EU:n komission
joukkoliikennepalveluasetus toteutuu esitetyssä muodossa. Tämä tarkoittaa
YTV-alueen lähiliikenteen ja esimerkiksi Varsinais-Suomen, Kymenlaakson ja Oulun
seudun mahdollisen uuden paikallisjunaliikenteen kilpailuttamista.


### Joukkoliikenteen organisointi ja rahoitus


YTV-aluetta lukuun ottamatta Suomessa ei ole määritelty laissa viranomaiselle
velvoitetta järjestää matkustustarvetta vastaava julkinen liikenne. Laki
luvanvaraisesta henkilöliikenteestä tiellä antaa kunnille ja lääninhallituksille
tehtäväksi vain palvelutason määrittelyn sekä velvoitteen yhteistyöstä
palvelutarpeiden ja julkisen liikenteen yhteensovittamiseksi. Rautatielain
mukaan henkilöliikenne rataverkolla on VR Oy:n yksinoikeus.


Julkisen liikenteen kokonaistuki oli vuonna 2003 noin puoli miljardia euroa.
Tästä yli puolet on epäsuoraa tukea eli koululaisten ja muiden erityisryhmien
maksettuja lippuja sekä matkakustannusten korvauksia. Epäsuoraa tukea maksavat
useat eri viranomaiset: KELA, opetusministeriö, sosiaali- ja terveysministeriö
sekä kuntien opetus-, terveys- ja sosiaalitoimet. Kuntien maksama osuus julkisen
liikenteen tuesta on noin kaksi kolmasosaa.


Tuen hajanaisuuden vuoksi on vaikea hahmottaa julkisen tuen kokonaismäärää.
Useilla alueilla suora tuki on vain noin 10 % kokonaistuesta. Rahoituksen
läpinäkymättömyys johtaa epätarkoituksenmukaisiin ratkaisuihin kuten tukeen
muutenkin kannattaville linjoille tai taksi- ja tilauskuljetuksiin alueilla,
joilla tuki ja matkatarpeet mahdollistaisivat linjaliikenteen.


Laki luvanvaraisesta henkilöliikenteestä tiellä on vanhentunut, koska sen
perusajatuksena on joukkoliikenne luvanvaraisena liiketoimintana ja
yksinoikeuksien myöntäminen eri vuoroille ja reiteille. Kaikki
paikallisjoukkoliikenne on joko suoraan tai epäsuorasti yhteiskunnan tukemaa,
joten laki johtaa yritystoiminnan tukemiseen lipputuella, matkakorvauksilla ja
yksittäisten vuorojen ostolla.


Kokemukset Ruotsista, Saksasta, YTV-alueelta ja Turusta osoittavat, että
kustannustehokkain tapa järjestää paikallinen joukkoliikenne on siirtää vastuu
alueellisille viranomaisille. Malli myös tuottaa järkevän
joukkoliikenneverkoston.


Alueelliset joukkoliikenneviranomaiset vastaavat joukkoliikenteen
suunnittelusta, myöntävät paikallisen joukkoliikenteen tuen ja koordinoivat
aikataulut. Ne myös päättävät ajettavat reitit ja kilpailuttavat liikennöinnin
sopivina kokonaisuuksina tai toteuttavat sen itse omana tuotantona.
Kilpailutukseen sisällytetään tarpeelliset laatu- ja ympäristövaatimukset
sanktioineen ja kannustinlisineen.


Viranomaisten alueelliset rajat ylittävän paikallisen joukkoliikenteen
järjestävät vierekkäiset viranomaiset yhdessä. Liikennöintituen rahoitus saadaan
yhdistämällä kuntien ja valtion nykyisin eri kanavia maksama suora ja epäsuora
liikennöintituki.


Paikallisjunaliikenteen rahoituksen siirtäminen alueellisille
joukkoliikenneviranomaisille edellyttää VR Oy:n monopolin purkamista. Muuten on
mahdollista, että valtion yhtiölle asettama tuottotavoite saavutetaan
alueellisten joukkoliikenneviranomaisten maksamalla tuella.


Seudullisen raideliikenteen lisäksi muiden liikennöitsijöiden on voitava tehdä
tarjouksia myös valtion ostamista junavuoroista. Tämä voi mahdollistaa aiemmin
toteuttamiskelvottomina pidettyjen vuorojen ajamisen.


Ruotsin ja Saksan kokemukset uusien liikennöitsijöiden pääsystä raiteille ovat
olleet voittopuolisesti myönteisiä. Uudistus tulee toteuttaa perusteellisen
valmistelun jälkeen vaiheittain. VR Oy:n henkilöstön asema on turvattava.


Kolmen suuren kaupunkiseudun joukkoliikenne on taloudellisesti tehokasta, ja
mahdollisuudet sen osuuden kasvattamiseen ovat huomattavat. Silti valtio ei tue
näiden kaupunkien taloudellisesti vastaamaa joukkoliikennettä. Valtion suora
tuki (78 M€) kohdennetaan lipputukena ja liikenteen ostoina yksityisten
yritysten linjaluvan perusteella ajamaan liikenteeseen sekä VR Oy:n
henkilöliikenteeseen.


Pääkaupunkiseudulla, Turussa ja Tampereella ehdotettujen
raideliikenneinvestointien hyödyt ovat merkittäviä, mutta esteeksi on
muodostunut rahoitus. Valtion rahoitusta on esitetty pääasiassa vain
pääkaupunkiseudun investoinneille, vaikka Turun ja Tampereen
pikaraitiotiehankkeiden vaikutukset ovat yhtä merkittäviä.


Seudullisille raideliikenneinvestoinneille tarvitaan tasapuolinen
rahoitusjärjestelmä. Rahoitettavat hankkeet ja niiden rahoitusosuus tulee
ratkaista puolueettomien ja kattavien kriteerien perusteella. Järkevät hankkeet
tulee toteuttaa riippumatta siitä, millä kaupunkiseudulla ne sijaitsevat.
Valtion tulee tukea raideliikennehankkeita vähintään yhtä suurella osuudella
kuin tiehankkeita. Erityisen tärkeää on kehittää itä-länsisuuntaisia
joukkoliikenneyhteyksiä.


Saksan, Ranskan, Yhdysvaltojen ja Norjan esimerkkien mukaan hankkeiden
rahoituksessa tulee voida hyödyntää raideliikenteen tuottamien hyötyjen
leikkaamista. Tämä voidaan toteuttaa esimerkiksi työnantajamaksulla,
kiinteistöverotuksella, ruuhkamaksulla tai maankäytön tehokkuuden ja
taloudellisuuden lisääntymisellä. Pääkaupunkiseudulla on jo hyödynnetty
kaavoitusmaksuja ja kaupungin omistamien tonttien myymistä.


**Kaavio 4.1: Joukkoliikenteen julkinen tuki matkaa kohti**


[KAAVIO]


### Tasokkaaseen joukkoliikenteeseen


Joukkoliikenteen mahdollisuudet ovat huomattavat. Suosiota on onnistuttu
kasvattamaan merkittävästi monissa Euroopan maissa. Ruotsin kaupungeissa
joukkoliikennettä käytetään kaksi kertaa niin paljon kuin vastaavissa
suomalaiskaupungeissa.


Joukkoliikenteen kilpailukykyyn vaikuttaa ennen kaikkea kolme tekijää: nopeus,
tarjonta ja hinta. Lyhentämällä matka-aikoja, tihentämällä vuoroja ja laskemalla
lippujen hintoja voidaan saada huomattavasti lisää matkustajia. Hinnan suhteen
ratkaisevia ovat kausi- ja sarjaliput, sillä pitkäkestoisen lipun hankinta
sitouttaa joukkoliikenteen käyttäjäksi. Edulliset ryhmäliput madaltaisivat
esimerkiksi perheiden kynnystä käyttää joukkoliikennettä.


Myös laatuun tulee kiinnittää huomiota, sillä ihmiset arvostavat esimerkiksi
täsmällisyyttä, ystävällisyyttä ja siisteyttä. Joukkoliikenteessä on tarjottava
oheispalveluja kuten langaton verkkoyhteys kaukoliikenteen junissa ja busseissa.


Turvattomuuden kokemus on yleinen syy välttää joukkoliikenteen käyttöä
erityisesti iltaisin ja viikonloppuisin. Turvallisuuteen on kiinnitettävä
huomiota mm. asemien ja pysäkkien suunnittelussa. Kuljettajille ja asemille on
saatava hätäkutsujärjestelmä, jolla saa yhteyden vartijoihin vuorokauden ympäri.


Joukkoliikenteen peruspalvelutaso on määriteltävä eri alueiden tarpeiden mukaan.
Lähtökohtana tulee olla, että joukkoliikenne on käytettävissä koko vuoden,
kaikkina viikonpäivinä ja normaalina valveillaoloaikana. Paikallisjunaliikenteen
tulee tarjota junayhteydet kaikkiin radan varren taajamiin.


Suurissa ja keskisuurissa kaupungeissa kilpailukykyiset joukkoliikenneyhteydet
merkitsevät 10-30 minuutin välein aamusta iltaan kulkevia yhteyksiä keskustasta
lähiöihin ja naapurikuntien keskuksiin. Suuressa osassa taajamia tarvitaan
tunnin välein kulkevia yhteyksiä, joiden välillä on helpot vaihtomahdollisuudet.
Haja-asutusalueelle sopiva palvelutaso voi olla mahdollisuus matkustaa
kutsutaksilla tunnin välein kuntakeskukseen.


### Raiteet kuntoon


Rataverkon rappeutumisen pysäyttämiseksi ratojen ylläpitoon ja kunnostamiseen on
investoitava nykyistä selvästi enemmän. Vähimmillään tämä edellyttää
Ratahallintokeskuksen ehdottamaa noin 170:tä miljoonaa euroa vuodessa.


Pelkkä rapistumisen pysäyttäminen ei kuitenkaan riitä. Nopea junaliikenne
edellyttää rataverkon kunnon, kapasiteetin ja turvallisuuden parantamista.
Pääratojen tasoristeykset on kiireellisesti poistettava, ja ratojen tasoa on
kohennettava vaiheittain junien edellyttämälle tasolle.


Nopeilla junilla on päästävä kulkemaan ripeästi kaikilla pääradoilla.
Ratahallintokeskuksen vision mukaan vuonna 2015 Helsingistä pääsisi Imatralle
kahdessa tunnissa ja vartissa, Jyväskylään kahdessa tunnissa ja kolmessa
vartissa, Joensuuhun alle neljässä tunnissa ja Ouluunkin alle viidessä tunnissa.
Vuoteen 2025 mennessä matka-aikoja voitaisiin lyhentää edelleen. Tämä
edellyttäisi kuitenkin merkittävää tasokorotusta perusradanpidon ja raideverkon
kehittämiseen rahoitukseen.


Useiden rataosien kapasiteetti on riittämätön tavara- ja
paikallisjunaliikenteelle. Siksi kuljetuksia on ohjattu kumipyörille esimerkiksi
väleillä Imatra-Lappeenranta, Kouvola-Kotka ja Turku-Salo. Ihmisten ja
tavaroiden siirtäminen raiteille ei saa kariutua puutteellisen ratakapasiteetin
takia.


Aina ratojen vetokyvyn parantaminen ei tarkoita lisäraiteita.
Kustannustehokkaimmin kapasiteettia parannetaan lisäämällä ohitusraiteita ja
ohjaamalla osa liikenteestä käyttämään vähemmän kuormitettuja yhteyksiä. Jos
rataosuuksia varataan ensisijaisesti nopealle henkilöliikenteelle, on lähi- ja
tavaraliikenteelle osoitettava oma yhteys.


Rataverkon nykyinen laajuus on säilytettävä. Niin sanottujen vähäliikenteisten
ratojen lakkauttaminen tarkoittaisi sitä, että niiden palvelemiin taajamiin ei
voida enää sijoittaa rautatietä edellyttäviä toimintoja. Rautatieosuuksia
voidaan lakkauttaa pääsääntöisesti vain, jos niiden palvelemat taajamat,
teollisuus tai raaka-ainelähteet ovat poistuneet pysyvästi.


Suomessa on toteutettava myös monia uusia rautatieyhteyksiä. Esillä ovat olleet
esimerkiksi Espoo-Lohja-Salo (ELSA), Helsinki- Porvoo-Loviisa-Kotka (HELI),
Uusikaupunki-Rauma-Pori (URPO) ja Heinola-Mikkeli. Pitkällä aikavälillä
kiinnostava vaihtoehto on maan kattava suurnopeusjunien verkosto, joka tekisi
raideliikenteestä entistä kilpailukykyisempää lentämisen kanssa.


Suomen ainoa suuren mittakaavan uusi ratahanke viime vuosina on ollut
Kerava-Lahti-oikorata, jonka hinnaksi on arvioitu 340 miljoonaa euroa. Ruotsissa
on meneillään peräti neljä selvästi suurempaa uutta ratahanketta, joihin
investoidaan yhteensä 12-kertainen summa.


Uusien ratahankkeiden toteuttaminen näköpiirissä olevassa tulevaisuudessa ei ole
realistista ilman merkittävää erillisrahoitusta. Suomessa on laadittava
kunnianhimoinen suunnitelma ratahankkeiden toteuttamiseksi. Valtion määrärahoja
ratojen rakentamiseen on lisättävä olennaisesti, ja uusia rahoitusmenetelmiä on
harkittava.


Junaliikenteen turvallisuutta voidaan parantaa omaksumalla lentoliikenteestä
tuttu turvallisuusjärjestelmä, jossa käytäntöä korjataan onnettomuuksien ja
vaaratilanteiden perusteella. Järjestelmää voidaan tukea henkilöstön
koulutuksella ja automaattisella kulunvalvonnalla. Rautatieturvallisuusviraston
tulee puuttua tiukasti laiminlyönteihin. Tarvittaessa sen on peruutettava
liikennöitsijän toimilupa määräajaksi tai jopa pysyvästi.


Sähköistetty junaliikenne on merkittävästi dieselkäyttöistä energiatehokkaampaa,
vähäpäästöisempää ja taloudellisempaa. Siksi rautateiden sähköistämistä on
jatkettava.


Dieselvetureille on asetettava kuorma- ja linja-autoliikennettä vastaavat
päästönormit. Sähköistämättömien ratojen liikenteessä on otettava käyttöön myös
vaihtoehtoisia polttoaineratkaisuja. Biopolttoaineet ovat yksi mahdollisuus,
hybridiveturit toinen.


### Etuuksia busseille, tietoa matkustajille


Joukkoliikenteen etuudet nopeuttavat yhteyksiä, alentavat liikennöinnin
kustannuksia ja siten parantavat kilpailukykyä olennaisesti. Kaupungeissa on
varattava joukkoliikenteelle omia kaistoja ja katuja. Joukkoliikenteelle on
toteutettava kattavat liikennevaloetuisuudet, jotka vaihtavat vihreälle tai
pidentävät sitä bussin tai raitiovaunun lähestyessä valoja.


Ajantasaisen tiedon antaminen matkustajille alentaa kynnystä käyttää
joukkoliikennettä. Konkreettisia keinoja ovat mm. odotusajan kertovat
tietoruudut pysäkeillä, reittioppaat verkossa ja seuraavan pysäkin nimen
kertovat näytöt busseissa. Matkakorttia on voitava ladata verkossa ja
kertalippuja ostaa kännykällä. Maksujärjestelmiä suunniteltaessa on matkustajien
yksityisyyden suoja turvattava.


Esteetön joukkoliikenne palvelee erityisesti liikuntarajoitteisia, lapsiperheitä
ja vanhuksia. Siitä hyötyvät kuitenkin kaikki, sillä esteetön joukkoliikenne on
mukavampaa ja helpompaa myös hyväkuntoisille aikuisille.


Joukkoliikenteessä vaihtoehtoisten polttoaineiden käyttöönotto on helpompaa kuin
autoliikenteessä, sillä jakelu on keskitetty. Biopolttoaineiden käyttöön tulee
kannustaa verotuksella ja investointituella. Suomessa tulee varautua myös vedyn
käyttöön tulevaisuudessa.


Suora sähkökäyttö raideliikenteessä tai johdinautoissa on energiatehokkain
ratkaisu, ja sähkö voidaan tuottaa uusiutuvilla energianlähteillä. Johdinautot
voisivat olla kustannustehokas vaihtoehto joillakin keskisuurilla
kaupunkiseuduilla. Liikennöitsijöitä tulee kannustaa valitsemaan vihreää sähköä.


Muutamaa matkustajaa kuljettava bussi haja-asutusalueilla ja taajamien
sisäisessä palveluliikenteessä ei kannata sen paremmin taloudellisesti kuin
ekologisestikaan. Tällaisilla reiteillä voidaan pääosin siirtyä kutsuohjattuun
liikenteeseen lukuun ottamatta koululaisvuoroja ja runkoyhteyksiä taajamiin.


**Taulukko 4.1: Avatut ja suljetut valtion radat (km)**


[TAULUKKO]


### Mallia maailmalta


Monet eurooppalaiset kaupungit ovat onnistuneet siinä, mistä Suomessa
haaveillaan: rakentamaan tehokas ja autoilun kanssa kilpailukykyinen
joukkoliikennejärjestelmä.


Saksan Freiburgia pidetään kestävän liikennepolitiikan mallikaupunkina. Yleisen
trendin vastaisesti kaupungin autoistumisaste on laskenut selvästi. Kymmenessä
vuodessa kaupungissa onnistuttiin lisäämään pyöräilyn osuutta puolella ja
vähentämään autoilun osuutta neljänneksellä.


Mitä on ollut Freiburgin menestyksen salaisuus? Kaupunkiin on rakennettu laaja
kävelykeskusta, matkakeskus ja pyörätieverkko. Raitiotiejärjestelmää on
laajennettu ja joukkoliikenteelle tarjottu riittävät etuudet. Uudet asuntoalueet
suunnitellaan kevyen ja julkisen liikenteen ehdoilla.


### Mahdollisuuksien joukkoliikenne


Vihreä liikennepolitiikka edistää joukkoliikennettä niin suurissa kaupungeissa
kuin maaseudullakin. Joukkoliikenne on saatava uuteen nousuun mm. remontoimalla
organisointi ja rahoitus, satsaamalla rataverkkoon sekä kehittämällä uutta
teknologiaa. Erityisesti


* tulee perustaa alueelliset joukkoliikenneviranomaiset, joiden vastuulla on paikallisen joukkoliikenteen tuki, ostot, reitit, aikataulut ja lippujärjestelmä
* rautatielakia on muutettava niin, että alueelliset joukkoliikenneviranomaiset kilpailuttavat tai toteuttavat itse paikallisjunaliikenteen
* on säädettävä uusi joukkoliikennelaki, jossa määritellään eri alueille hyvä palvelutaso
* tulee satsata määrätietoisesti joukkoliikennekaistoihin, liikennevaloetuuksiin ja matkustajainformaatioon
* valtion on rahoitettava seudullisia joukkoliikennehankkeita vähintään yhtä suurella osuudella kuin tiehankkeita ja myös pääkaupunkiseudun ulkopuolella
* raideliikennehankkeita tulee voida rahoittaa leikkaamalla niiden taloudellisia hyötyjä esimerkiksi kiinteistöverotuksella, tonttien myynnillä tai kaavoitusmaksuilla
* uuden joukkoliikennekaluston tulee olla vuodesta 2010 alkaen esteetöntä, ja joukkoliikennepysäkit ja -asemat on vaiheittain kunnostettava esteettömiksi
* vähäpäästöisen teknologian käyttöön bussiliikenteessä tulee kannustaa taloudellisella ohjauksella
* valtion liikennöintituen ehdoksi on asetettava siirtyminen portaittain vähäpäästöisen tekniikan käyttöön
* palveluliikenteessä ja haja-asutusalueilla on toteutettava kutsuohjattua liikennettä, joka järjestetään kuljetuspalvelukeskuksien kautta
* rataverkon ylläpitoon ja kunnostamiseen käytettävät määrärahat on nostettava aluksi vähintään 200 miljoonaan euroon vuodessa
* merkittäville uusille ratahankkeille on esitettävä toteutusaikataulu ja rahoitussuunnitelma, ja uusia rahoitusmalleja on selvitettävä
* junaliikenteeseen on asetettava tiukat turvallisuusnormit, joiden rikkomisesta liikennöitsijöitä rangaistaan


## 5. Kohti kestävämpää autoilua


Henkilöautot aiheuttavat paljon ongelmia. Teiden rakentaminen on pirstonut
luontoa ja kuluttanut luonnonvaroja. Autot vievät valtavasti tilaa, aiheuttavat
happamoitumista ja rehevöitymistä sekä tuottavat melua. Autoilu on yksi
tärkeimmistä - ja maailmalla nopeimmin kasvavista - ilmastonmuutoksen
aiheuttajista. Ihmiset maksavat autoistumisesta myös terveydellään
ilmansaasteiden, arkiliikunnan vähenemisen ja onnettomuuksien kautta.


Monissa tilanteissa henkilöauto on kuitenkin tarpeellinen ja hyödyllinen
kulkuväline. Autolla ajaessa voi itse valita reitin ja aikataulun, ja se
soveltuu hyvin tavaroiden kuljettamiseen. Maaseudun liikennettä on liki
mahdotonta kuvitella ilman autoja, sillä haja-asutusalueella etäisyydet ovat
usein pitkiä ja joukkoliikenteen tarjonta heikko.


Suomi tarvitsee autoja, myös tulevaisuudessa. Vihreässä Suomessa autoilu
näyttäisi kuitenkin toisenlaiselta kuin nykyään. Autoilun tarve olisi nykyistä
pienempi (luku 2) ja sille olisi enemmän houkuttelevia vaihtoehtoja (luvut 3 ja
4). Autoilun muuttaminen kestävämmäksi ei voi korvata kunnianhimoista
liikennetarpeen vähentämistä ja joukko- ja kevyen liikenteen edistämistä.


### Taloudellisempiin autoihin


Teknologian kehittymisestä huolimatta autojen energiatehokkuus on edennyt hyvin
hitaasti. Turvallisuutta parantavat tekniset ratkaisut ovat lisänneet autojen
painoa, mikä lisää polttoaineen kulutusta. Kuluttajat valitsevat myös yhä
isompia ja suuritehoisempia autoja. Perheautossa on usein yli sadan kilowatin
teho, vaikka tyypillisessä kaupunkiajossa siitä tarvitaan vain 10-15 kW.


Vuosina 1980-90 autokannan keskikulutus pysyi käytännössä muuttumattomana
kahdeksassa litrassa sadalla kilometrillä. Vielä vuonna 2003 uusien
bensa-autojen keskimääräinen kulutus oli melkein kahdeksan litraa ja
dieselautojenkin kulutus runsaat kuusi litraa satasella.


Monet kaupunkimaasturit kuluttavat selvästi enemmän polttoainetta kuin Fordin
historiallinen T-malli (8-9 l/100 km). Autoilun satavuotisen historian aikana
kehitystä polttoaineen kulutuksessa on tapahtunut suorastaan häkellyttävän
vähän. Vuonna 2005 kaupunkimaastureita myytiin Suomessa liki 9 000 - kasvua
yhdessä vuodessa lähes 60 %.


Helpoin tapa vähentää polttoaineen kulutusta on mitoittaa auto oikein. Autoa
ostettaessa monet muut tekijät vaikuttavat ostopäätökseen kuitenkin polttoaineen
kulutusta enemmän. Korkeakaan polttoaineen hinta ei yksin ohjaa kuluttajien
valintoja riittävästi, jos autoilun verotus ei kannusta valitsemaan
energiatehokkaita autoja.


Polttoaineen kulutusta voidaan vähentää jo käytössä tai kehitteillä olevalla
teknologialla hyvin edullisesti:


**Taulukko 5.1: Teknisiä keinoja parantaa autojen energiatehokkuutta**


[TAULUKKO]


Esimerkiksi auton painon putoaminen kymmenyksellä leikkaa polttoaineen kulutusta
viisi prosenttia. Autoja voidaan keventää valitsemalla kevyempiä materiaaleja,
kuten jopa 30 % muovia kevyempiä kasvimateriaaleja. Uudet komposiittirakenteet
ovat puolestaan paitsi metalleja kevyempiä, myös lujempia.


Merkittävä tehokkuuspotentiaali on saavutettavissa hybriditeknologialla.
Hybridiautot käyttävät sähkömoottoria kaupunkiajossa ja kiihdytyksessä,
polttomoottoria taas maantieajossa. Akkuja ladataan jarrutuksesta saatavalla
energialla ja osin polttomoottorilla. Hybriditeknologia vähentää polttoaineen
kulutusta lähes 40 % tavanomaiseen autoon verrattuna.


Vuonna 2005 Suomessa ensirekisteröitiin lähes 150 000 henkilöautoa. Näistä
hybridiautoja oli vaivaiset 62. Jos lähivuosina puolet uusista autoista
käyttäisi hybriditekniikkaa, vähenisivät uusien autojen ilmastopäästöt noin
viidenneksen. Autokannan vähitellen uusiutuessa vaikutus koko Suomen päästöihin
olisi merkittävä.


Teknisiä esteitä autojen energiatehokkuuden dramaattiselle parantamiselle ei
siis ole. Useat valmistajat ovat tuoneet markkinoille autoja, jotka syövät
polttoainetta vain kolme litraa sadalla kilometrillä, ja jo 90-luvun alussa
kehitettiin vaivaisella litralla kulkeva malli. Ilman kunnollisia taloudellisia
kannustimia huipputehokkaiden autojen kaupallinen menestys on kuitenkin ollut
heikkoa.


### Kannustimet kohdalleen


Suomen nykyinen autoilun verotusjärjestelmä on häkellyttävän typerä. Auton
hankinnasta perittävä autovero ja käytöstä perittävä ajoneuvovero (käyttömaksu)
eivät ota huomioon energiatehokkuutta ja päästötasoa. Vähäpäästöisiä autoja
verotetaan siis yhtä ankarasti kuin runsaasti saastuttavia. Dieselautoja
verottaja rokottaa jopa ankarammin kuin enemmän ilmastopäästöjä tuottavia
bensa-autoja.


Verotusta on melko yksinkertaista korjata niin, että se kannustaa ihmisiä
valitsemaan energiatehokkaita ja vähäpäästöisiä autoja. Tämä voidaan toteuttaa
porrastamalla auto- ja ajoneuvovero tiukasti päästöjen mukaan. Verotuksen ohella
vähäpäästöisiä autoja voidaan suosia mm. julkisilla hankinnoilla ja
ilmaispysäköinnillä.


Veron taso määräytyisi kolmena edellisenä vuonna myytyjen autojen keskimääräisen
hiilidioksidipäästöjen tason perusteella. Pakettiautoille ja moottoripyörille
vero määriteltäisiin samalla tavalla ajoneuvoluokan keskipäästöjen mukaan.
Päästötaso suhteessa keskikulutukseen tulisi velvoittaa mainitsemaan selvästi
myös kaikissa automainoksissa.


Biopolttoaineiden hiilidioksidia ei laskettaisi, koska biopolttoaineiden
raaka-aineen kasvatuksen voidaan katsoa sitovan saman verran hiiltä, kuin
vapautuu polttoaineen polttamisesta. Dieselautojen bensiinikäyttöisiä autoja
korkeammasta ajoneuvoverosta tulee luopua, jos ne täyttävät tiukat
ilmansaasteita koskevat kriteerit.


Vähäpäästöisten veroluokkaan pääsisivät biopolttoaine-, sähkö- ja vetyautot sekä
tavallisten autojen tehokkuudeltaan kaikkein terävin kärki. Tehokkaiden luokka
koskisi käytännössä hybridi-, monipolttoaine- ja maakaasuautoja sekä vähän
kuluttavia bensa- ja dieselautoja. Korkein veroluokka koskisi mm. joitakin
kaupunkimaastureita.


EU:n tulee säätää uusista autojen päästövähennyksistä. Tähänastinen
vapaaehtoisten sopimusten tie ei autoteollisuuden lupauksista huolimatta ole
tuottanut tulosta. Siksi EU:ssa on asetettava autoille asteittain tiukkeneva
päästöraja. Vuoteen 2010 mennessä uudet henkilöautot saavat tuottaa enintään 120
g hiilidioksidia kilometrillä.


Autoilija voi vaikuttaa kulutukseen myös omalla käytöksellään. Taloudellisella
ajotavalla voi polttoaineen kulutusta leikata kymmenisen ja oikeilla
rengaspaineilla kolme prosenttia. Kylmällä säällä auttaa moottorin esilämmitys;
jos auto käynnistetään päivittäin kolme kertaa, lämmitetty moottori kuluttaa
talven aikana polttoainetta jopa 80 litraa vähemmän kuin kylmänä käynnistetty
moottori. Polttoainetta säästyy myös välttämällä ajamista ruuhka-aikaan.


Autojen valmistuksessa tulee ottaa huomioon ympäristövaikutukset ja
kierrätettävyys. Korvaamalla nykyisten autojen sisäosissa käytetyt muovit
kasvimateriaaleilla kuten pellava- ja puukuiduilla voitaisiin säästää barrelin
verran (159 l) öljyä autoa kohti.


### Loppuuko öljy?


Satojen miljoonien vuosien aikana syntynyt fossiilinen maaöljy on uusiutumaton
luonnonvara. Öljyhuipputeorian (peak oil) mukaan maailman öljyntuotanto
saavuttaa lähitulevaisuudessa huippunsa ja romahtaa sen jälkeen nopeasti. Teoria
ennusti Yhdysvaltojen tuotantohuipun 1970-luvun alussa.


Ajatusta öljyhuipusta tukee se, ettei merkittäviä uusia öljylähteitä ole
löydetty aikoihin. Samaan aikaan ihmiskunnan öljynjano kuitenkin yltyy kovaa
vauhtia väestönkasvun, talouskasvun ja Kiinan ja Intian kaltaisten kehitysmaiden
teollistumisen takia.


Koska nykyinen maailmanjärjestys on riippuvainen halvoista fossiilisista
polttoaineista, voi öljyn väheneminen johtaa maailmanlaajuiseen talouslamaan tai
pahimmillaan jopa yhteiskunnalliseen katastrofiin. Yhdysvaltain
energiaministeriön mukaan öljyhuippu on "ennennäkemätön riskienhallintaongelma".


Edellinen öljykriisi oli merkittävä tekijä kehitysmaiden velkaantumisessa, joka
on kurjistanut satoja miljoonia ihmisiä pitkään öljyn hinnan laskettua.
Öljyhuippu voi vaikeuttaa merkittävästi pitkälle öljyyn perustuvaa
tehomaataloutta. Liikenteessä öljyn hinnan roima nousu näkyy paitsi
polttoaineen, myös autoissa käytettävien muovien ja teiden rakentamisessa
kuluvan bitumin kallistumisena.


Harva kiistää fossiilisten polttoaineiden rajallisuuden. Öljyhuipputeorian
kriitikot katsovat kuitenkin, ettei öljyhuippu tapahdu vielä pitkään aikaan.
Arviointia hankaloittaa se, ettei riippumattomia tietoja jäljellä olevista
öljyvaroista käytännössä ole.


Järkevää politiikkaa on varautua vääjäämättömään. Ennemmin tai myöhemmin öljy
ehtyy ja sen hinta nousee merkittävästi nykyisestä. Mitä vähemmän riippuvainen
yhteiskunta on öljystä, sitä kivuttomammin se kriisistä selviää.


### Rypsiä tankkiin


Bensan kalleus Suomessa on myytti. Vuoden 2005 lopulla bensiini maksoi
seitsemässä EU-maassa enemmän kuin meillä. Liikennepolttoaineiden verotusta ei
ole kuitenkaan tarpeen kiristää lähiaikoina, sillä ruuhkamaksut ovat
sosiaalisesti ja aluepoliittisesti reilumpi tapa periä korvausta autoilun
haitoista.


Polttoaineiden hinta on myös nousemassa ilman verojen kiristämistäkin. Monien
asiantuntija-arvioiden mukaan näköpiirissä on aika, jolloin öljyn hinta nousee
100-300 Yhdysvaltain dollariin barrelilta jo kalliiksi moititusta 70 dollarista.


Öljyn hinnan nousu on saanut monet maat havahtumaan öljyriippuvuuteen. Suomen
liikenteestä reilusti yli 90 % perustuu fossiiliseen tuontiöljyyn. Ruotsissa
tavoitellaan öljyriippuvuudesta irtautumista vuoteen 2020 mennessä. Suomessa
tavoitteeksi tulee ottaa puolittaa samassa ajassa fossiilisen öljyn kulutus
liikenteessä. Kotimaisia, uusiutuvia liikennepolttoaineita on saatava
markkinoille ripeästi.


Vaihtoehdoista fossiilipolttoaineille ovat eniten olleet esillä biodiesel,
etanoli ja biokaasu. Biodieseliä voidaan valmistaa öljykasveista kuten rypsistä,
rapsista ja palmuöljystä sekä elintarviketeollisuuden jäteöljystä. Etanolin
valmistukseen sopivat sokerit ja tärkkelys - esimerkiksi sokerijuurikas tai
-ruoko, viljat, peruna ja maissi. Biokaasua taas saadaan mädättämällä
eloperäistä ainesta - yhdyskuntien jätevesilietettä, karjan lantaa,
elintarviketeollisuuden jätteitä.


EU:n biopolttoainedirektiivin mukaan 5,75 % tieliikenteen polttoaineista tulisi
olla biopolttoaineita vuoteen 2010 mennessä. Osuuden olisi pitänyt olla jo
vuoden 2005 loppuun mennessä 2 %, kun se Suomessa jäi noin nollaan prosenttiin.
Komissio on vihreässä kirjassaan asettanut tavoitteen vielä korkeammalle: vuonna
2020 jo viidennes tieliikenteen fossiilipolttoaineista pitäisi korvata
vaihtoehdoilla kuten biopolttoaineilla, maakaasulla ja vedyllä.


Monissa Euroopan maissa biopolttoaineiden käyttöä on edistetty alentamalla
niiden valmisteveroa tai poistamalla se kokonaan. Suomessa biopolttoaineita
rangaistaan yhtä ankaralla verolla kuin fossiilista bensiiniä ja dieseliä, ja
esteitä on myös polttoainemaksu- ja ajoneuvoverolaeissa. Biopolttoaineiden
valmistevero on puolitettava. Veroale on porrastettava polttoaineiden
energiatehokkuuden mukaan.


Biopolttoaineet eivät ole kuitenkaan ihmeratkaisu. Liikenteen koko
energiantarpeen kattaminen biopolttoaineilla edellyttäisi nykyisellä
teknologialla kestämättömän suuria viljelyaloja. Joidenkin biopolttoaineiden
energiatase - polttoaineen energiasisältö suhteessa valmistuksessa kuluneeseen
energiaan - on kyseenalainen.


Ruotsin käyttämästä etanolista 4/5 kuljetetaan kaukaa Brasiliasta, ja palmuöljyn
viljely Kaakkois-Aasiassa teollisuusmaiden biodieselin raaka-aineeksi uhkaa
arvokkaita sademetsiä. Jotkin biopolttoaineet voivat tuottaa myös haitallisia
päästöjä.


Yhtä ongelmaa ratkaisemalla ei saa synnyttää uusia. Siksi biopolttoaineille
tulee asettaa kestävyyskriteerit. Huomiota on kiinnitettävä erityisesti
valmistusketjun energiataloudellisuuteen ja vaikutuksiin luonnon
monimuotoisuudelle.


Ympäristönäkökulmasta olisi perusteltua pyrkiä keskitettyyn ja tehokkaaseen
biopolttoaineiden tuotantoon. Hajautetulla tuotannolla voi kuitenkin olla
merkittäviä hyötyjä maaseudun työllisyydelle ja elävyydelle. Siksi kannattaa
kulkea yhtä aikaa kahta rataa: tuottaa enin osa biopolttoaineista keskitetysti
tehokkaissa laitoksissa, mutta kannustaa maatiloja kattamaan oma ja lähialueen
polttoainetarve pienimuotoisella ja hajautetulla tuotannolla.


Bioinnostuksen takia ei saa unohtaa muita keinoja vähentää fossiilisen energian
tarvetta liikenteessä. Biopolttoaineiden lisäksi tarvitaan vähemmän ja
taloudellisempia autoja.


### Uudella teknologialla tehokkaampia polttoaineita


Biopolttoaineiden taloudellisuutta voidaan parantaa uudella teknologialla.
Suomessa kehitetyn toisen sukupolven biodieselin elinkaaren kattavat
hiilidioksidipäästöt ovat valmistajan mukaan vain neljäsosa fossiiliseen
dieseliin verrattuna. Bioteknologisesti muokattujen entsyymien avulla
polttoaineita voidaan valmistaa tehokkaasti mm. oljesta ja puujätteen
selluloosasta.


Suomen kannalta erityisen kiinnostava mahdollisuus on kehittää biopolttoaineita
valmistavia monituotantolaitoksia. Biopolttoaineita voidaan tuottaa voimalassa
sähkön ja lämmön ohella tai sellutehtaassa mustalipeää kaasuttamalla. Yksin
sellutehtaiden sivutuotteena voitaisiin teoriassa tuottaa polttoaineita
enimmillään puolelle Suomen liikenteestä. Valtion on tuettava
monituotantolaitosten tutkimusta ja kehitystä sekä turvattava
demonstraatiolaitoksen pikainen rakentaminen.


Biopolttoaineiden käyttöä voidaan edistää nopeimmin velvoittamalla lisäämään
niitä tavallisen polttoaineen. Käyttövelvoitteella on määrättävä
biopolttoaineiden osuudeksi vähintään 4 % vuoteen 2010, 6,5 % vuoteen 2015 ja 10
% vuoteen 2020 mennessä.


Monipolttoaineautot (flexible fuel vehicle, FFV) voivat käyttää fossiilisen
bensan tai dieselin ohella myös biopolttoaineita, kaksipolttoaineautot (bi-fuel
vehicle) taas tavanomaisen polttoaineen lisäksi bio- tai maakaasua. Ruotsissa
kaksipolttoaineautoja oli vuoden 2004 lopulla liikenteessä 4 500, Suomessa yksi.


Bioautojen valmistus ei usein maksa sen enempää kuin fossiiliautojenkaan.
Bioautojen markkinoille murtautumista voidaan edistää verotuksella. Vuodesta
2012 eteenpäin Suomessa myytävien uusien polttomoottoriautojen pitää pystyä
hyödyntämään bio- tai muita vaihtoehtoisia polttoaineita vähintään 85 %:n
osuudella.


Maakaasu on puolet halvempi ja ilmastopäästöiltään neljänneksen fossiilista
öljyä parempi vaihtoehto. Tulevaisuudessa öljyn korvaamiseen voidaan käyttää
myös maakaasusta valmistettuja nestemäisiä polttoaineita.


Keskitetyn jakelun ansiosta maakaasu soveltuu erityisesti raskaan liikenteen
käyttöön nykyisen kaasuverkon varrella. Myöhemmin verkkoa voidaan hyödyntää
biokaasun jakelussa. Kaasun käyttö kaksipolttoaineautoissa edellyttää
tankkauspaikkojen määrän reipasta kasvattamista. Nykyään Helsingin
joukkoliikenteessä kulkee 75 maakaasubussia. Maailmalla maakaasua käyttää jo
kolmisen miljoonaa autoa.


Tulevaisuus näyttää kuitenkin olevan vetyä käyttävien polttokennoautojen. Vety
reagoi polttokennossa hapen kanssa tuottaen sähköä noin 60 %:n hyötysuhteella -
neljä kertaa polttomoottoria tehokkaammin. Sivutuotteena syntyy ainoastaan
vesihöyryä.


Vety on kuitenkin vain niin vihreää kuin sen tuottamiseen käytetty energia.
Uusiutuvilla energianlähteillä tuotettu "vihreä" vety on ilmaston kannalta lähes
haitatonta, kun taas fossiilisilla polttoaineilla tuotettu "musta" vety
aiheuttaa päästöjä kaksinkertaisesti niiden suoraan polttoainekäyttöön
verrattuna. Vety tulee mahdollisimman pitkälle tuottaa uusiutuvilla
energialähteillä.


Vetyteknologiaa on vielä kehitettävä. Tekniikan hinnan on laskettava, vedyn
varastoinnin kehityttävä, polttokennon hyötysuhteen parannuttava ja osien keston
pidennyttävä. Kaupallisessa käytössä vetyautot lienevät vasta 2010-luvun
ensimmäisellä puoliskolla. VTT:n mukaan vuonna 2030 vedyn taloudellisesti
kannattava osuus Pohjoismaissa voisi olla viidennes liikenteen
energiantarpeesta.


Vetytalouden edelläkävijässä Kaliforniassa on vuoteen 2010 mennessä tarkoitus
nostaa polttokennoautojen määrä 2 000:een ja vuoteen 2015 mennessä 20 000:een.
Vety on jo koekäytössä 40 bussissa eri puolilla maailmaa.


### Autoa ei aina tarvitse omistaa


Oman auton omistaminen ei ole usein järkevää. Jos otetaan huomioon auton
ostohinta ja pääomakulut, polttoaine, vakuutus, katsastus, huollot, ajoneuvovero
sekä muut kulut, oman auton kustannuksella voisi monissa tilanteissa ajaa
päivittäin taksilla. Erityisesti kakkosauton hankinta tulee kalliiksi suhteessa
käyttöön. Autoilun kokonaiskustannuksista ja taloudellisista vaihtoehdoista
tulee tiedottaa enemmän.


Autojen yhteiskäytöllä (car sharing) tarkoitetaan järjestelmiä, joissa
osallistujat voivat käyttää autoja omistamatta niitä. Käyttäjä maksaa
kuukausimaksun lisäksi varatusta ajasta ja ajetuista kilometreistä. Auton voi
varata aina tunnin asioinnista usean viikon lomamatkaan. Autoja voi ottaa
matkapuhelimella käyttöön niille varatuilta parkkipaikoilta mihin
vuorokaudenaikaan tahansa.


Keskivertoautoilijalle noin 2/3 auton kustannuksista on kiinteitä eli käytöstä
riippumattomia. Yksityisautot seisovat tyhjän panttina jopa 23 tuntia
vuorokaudessa, yhteisautot ehkä vain 8 tuntia. Yhteisautoa siis käytetään
tehokkaammin, ja kiinteät kustannukset jakaantuvat usealle henkilölle.
Kansainvälisten laskelmien mukaan yhteiskäyttö tulee kuluttajalle omaa autoa
edullisemmaksi, jos ajokilometrejä kertyy vuodessa alle 12 000.


Yksi yhteisauto korvaa 5-12 yksityisautoa, ja osallistujien ajokilometrit
vähenevät kolmanneksella. Samalla vähenevät ympäristöä ja terveyttä
vahingoittavat päästöt, ruuhkat sekä parkkipaikkojen tarve.


Yhteiskäytön kärkimaassa Sveitsissä autoja voi ottaa käyttöön jo tuhannesta
pisteestä. Yhteiskäyttöyrityksiä on maailmalla noin 200 yli 600 kaupungissa.
Toistaiseksi Suomessa toimii vasta yksi yhteiskäyttöyritys pääkaupunkiseudulla.


Yhteiskäyttö voisi laajeta Suomessa jopa 50 paikkakunnalle. Alan omien arvioiden
mukaan yhteiskäytölle olisi mahdollista saada pääkaupunkiseudulla yli 20 000
asiakasta, ja suhteellisen helposti voitaisiin korvata 8 000 yksityisautoa.


Valtio ja kunnat voivat tukea autojen yhteiskäyttöä siirtymällä itse palveluiden
käyttäjiksi. Yhteisautojen verotusta tulee keventää samaan tapaan kuin taksien
hankinnan verotusta, ja oman auton jättäminen yhteiskäyttöiseksi tulee
mahdollistaa verotuksellisesti. Yhteisautoille on kunnissa varattava
parkkipaikkoja ja yhteiskäytön eduista tiedotettava. Yhteisautojen ja julkisen
liikenteen yhteistyötä on kehitettävä yhteismarkkinoinnilla ja
lippujärjestelmillä.


### Uudenlaisia takseja ja kimppakyytejä


Taksit täydentävät joukkoliikennettä ja helpottavat elämää ilman yksityisautoa.
Erityisen tärkeitä taksit ovat liikuntaesteisille ja vanhuksille.


Takseissa voitaisiin kokeilla kertamaksun ohella kuukausimaksua bussien tapaan.
Myös kimppataksien mahdollisuuksia tulee selvittää. Kimppataksissa matkustajia
kuljetetaan eri kohteisiin samalla kyydillä niin, että kulut jaetaan
matkustajien kesken.


Taksien lupaehdoissa tulee määritellä autoille ympäristövaatimukset. Takseissa
hybridimoottorit ovat erityisen perusteltuja, sillä ne liikkuvat pääasiassa
kaupunkiliikenteessä, jossa tapahtuu paljon kiihdytyksiä ja jarrutuksia.


Kutsutaksit voivat helpottaa liikkumista maaseudulla ja pienillä paikkakunnilla,
mutta kaupungeissa ne voivat viedä matkustajia joukkoliikenteeltä. Kaupungeissa
tuleekin ensisijaisesti kehittää joukkoliikennettä niin tehokkaaksi, ettei
takseja tarvita kuin poikkeustapauksissa.


Maaseudulla voi jo lähitulevaisuudessa toimia järjestelmä, jossa
terveyskeskukseen haluava eläkeläinen kertoo matkapuhelimella haluavansa kyydin
niin, että perillä ollaan aamukahdeksalta. Valtakunnallisesti toimiva
liikennekeskus alkaa etsiä sopivia kulkumuotoja ja muita liikkujia. Matka voi
lopulta sujua taksissa, kimppataksissa tai naapurin tarjoamassa kimppakyydissä.
Jos kyydin tarvitsijoita on riittävän suuri joukko, lähipysäkille voi saapua
linja-auto.


Kimppakyytien laajan hyödyntämisen estää se, että lain mukaan kyydistä ei saa
periä korvausta. Lainsäädäntöä tulee muuttaa kimppakyydit mahdollistavaksi, jos
se voidaan tehdä tavalla, joka ei synnytä maahan pimeitä takseja.


Satunnaisessa käytössä auton vuokraus voi olla toimiva vaihtoehto omalle
autolle. Joillakin ihmisillä auton voi korvata myös moottoripyörä.
Moottoripyörät vievät vähemmän tilaa, ja osa moottoripyöräilijöistä siirtyy
talvisin joukkoliikenteen käyttäjiksi.


### Eroon ruuhkista


Suomi on Baltian maiden ohella ainoa Manner-Euroopan maa, jossa liikenteen
käyttömaksuja ei hyödynnetä missään muodossa. Hallituksen väylätyöryhmän mukaan
tietulleja olisi syytä harkita myös Suomessa ainakin pääkaupunkiseudulla noin
kymmenen vuoden aikajänteellä, jolloin maksujen keruutekniikan kehitys laskee
ylläpitokustannuksia. Maamme lähistöllä ruuhkamaksuja on käytössä jo mm.
Tukholmassa, Oslossa ja Trondheimissa.


Erilaisia ruuhkamaksumalleja on useita. Maksun suuruus, perintätapa, käytetty
teknologia ja tavoitteet vaihtelevat eri kaupungeissa olennaisesti.


Esimerkiksi Lontoossa on helmikuusta 2003 lähtien veloitettu viiden punnan (7,25
€) päivämaksu maanantaista perjantaihin kello 7.00-18.30 välisenä aikana
keskustaan tulevilta autoilijoilta. Maksun voi suorittaa automaattiin kaupoissa
ja huoltoasemilla tai internetin ja kännykän välityksellä. Keskusta-alueella
asuvat saavat 90 %:n suuruisen alennuksen.


Maksua valvotaan autot kuvaavalla kamerajärjestelmällä. Kuvia tulkitaan
tietokoneohjelmalla, joka vertaa auton rekisterinumeroa maksutiedostoon.
Ajoneuvon haltija saa maksun laiminlyömisestä 80 punnan laskun.


Kokemukset ruuhkamaksuista ovat olleet erittäin myönteisiä. Lontoossa maksun on
käyttöalueellaan todettu muun muassa


* vähentävän liikennettä 15 % ja ruuhkia 30 %
* vähentävän liikenneonnettomuuksia 5 %
* vähentävän liikenteen typenoksidi- ja pienhiukkaspäästöjä 12 %
* kasvattavan liikenteen nopeutta
* vähentävän ruuhkien häiriöitä bussiliikenteelle 60 %
* lisäävän vähittäiskaupan myyntiä
* tuottavan kahdessa vuodessa 170 miljoonaa puntaa Lontoon liikennejärjestelmään


Tukholmassa toteutettiin seitsemän kuukauden kestoinen ruuhkamaksukokeilu vuoden
2006 alussa. Ruuhkamaksukokeilun tavoitteena oli parantaa ympäristön tilaa ja
vähentää liikenneruuhkia ohjaamalla ihmisiä käyttämään joukkoliikennettä.


10-20 kruunun (1,1-2,1 €) ruuhkamaksu kerätään Tukholman ydinkeskustaan arkisin
klo 6.30-18.30 kulkevilta ajoneuvoilta. Joukkoliikenteen tarjontaa on lisätty,
ja ruuhkamaksujen tuotto ohjataan joukkoliikenteen parantamiseen edelleen.


Kokemukset kokeilusta ovat olleet vielä odotettuakin parempia. Kokeilun
tavoitteena oli vähentää keskustan autoliikennettä 10-15 %, mutta
todellisuudessa autoliikenne on vähentynyt 20-25 %. Joukkoliikenteen käyttö on
lisääntynyt noin 5 %, ja keskustan ilmanlaatu on parantunut. Liikenneruuhkat
ovat vähentyneet alle puoleen ja matka-ajat keskustassa puolittuneet.


Alun perin hanketta vastustaneet ammattiautoilijat ovat tyytyväisiä liikenteen
nopeutumiseen. Myös asukkaat ovat tyytyväisiä tuloksiin. Ennen kokeilua
Tukholman läänin alueen asukkaista 50 % arvioi autoliikenteessä olevan suuria
ongelmia, kun kahden kokeilukuukauden jälkeen vastaava luku oli enää 17 %.
Kokeilulla ei ole ollut merkittävää nettovaikutusta keskustan kauppaan.


### Joustaviin ruuhkamaksuihin


Ruuhkamaksut ovat oikeudenmukainen tapa ohjata autoilua taloudellisesti. Ne
voidaan keskittää alueille, joilla autoilun haitat ovat suurimpia ja joukko- ja
kevyt liikenne tarjoavat toimivan vaihtoehdon. Näin maaseudun ja pienten
kaupunkien asukkaat eivät joutuisi kärsimään maksuista. Ruuhkamaksujen tuotoilla
voidaan rahoittaa joukko- ja kevyen liikenteen kehittämistä.


Ruuhkamaksuista hyötyvät myös autoilijat, sillä liikenne sujuvoituu
dramaattisesti eikä aikaa tarvitse viettää ruuhkissa. Maksuja ei tule periä
joukkoliikenteeltä, takseilta, yhteisautoilta ja vammaisilta autoilijoilta. Myös
hybridi-, maakaasu- ja biopolttoaineautot tulee aluksi vapauttaa maksuista.


Ruuhkamaksu tulee ensin ottaa käyttöön pääkaupunkiseudulla. Kokemusten
perusteella maksuja voidaan harkita myöhemmin muissa suurissa kaupungeissa.
Ruuhkamaksut on yhdistettävä määrätietoisiin toimiin joukko- ja kevyen
liikenteen edistämiseksi. Pelkkä autoilijoiden kulujen lisääminen ilman
vaihtoehtojen kehittämistä ei ole erityisen reilua.


Uusi teknologia tarjoaa kiinnostavan vaihtoehdon paikkaan sidotuille
ruuhkamaksuille. Hollanti ja Iso-Britannia valmistelevat jo autojen
satelliittipaikannukseen perustuvaa maksujärjestelmää. Se mahdollistaa maksun
joustavan kohdentamisen muuttuvan tilanteen mukaan esimerkiksi suurten
kaupunkien keskustoihin ja pääväylille ruuhka-aikaan.


Uudessa järjestelmässä investointeja erillisiin portteihin ja tunnistimiin ei
tarvita. Autoihin asennettavat paikantimet voisivat samalla välittää
kuljettajalle liikenneturvallisuutta koskevia tietoja ja onnettomuustilanteissa
hälyttää ambulanssin paikalle. Näin hyöty laitteen hankinnasta on
moninkertainen.


Jos Suomessa perittäisiin kaupungeissa ajavilta autoilta 3 snt/km, vastaisi
tuotto nykyistä ajoneuvoveroa. Uuden sukupolven älykkäällä ruuhkamaksulla
voitaisiin autoilun kustannusrasite kohdistaa tehokkaimmin ja reiluimmin.
Haja-asutusalueiden autoilijat hyötyisivät ajoneuvoveron poistumisesta.


Suomen tulee yhdessä muiden EU-maiden kanssa kehittää ja testata
satelliittipaikannukseen perustuvaa ruuhkamaksua. Järjestelmän suunnittelussa
pitää huolehtia siitä, ettei ihmisten yksityisyydensuojaa vaaranneta. Maksu
tulee myös porrastaa auton päästötason mukaan.


### Turvallisesti teillä


Jokaisella ihmisellä on oikeus liikkua pelkäämättä. Suomen virallisena
tavoitteena on pudottaa liikennekuolemien määrä alle 250:n vuoteen 2010
mennessä. Vuonna 2005 tieliikenteessä kuoli vielä melkein 400 ihmistä. Pitkän
aikavälin tavoitteena on oltava nollavisio: kenenkään ei pidä kuolla tai
loukkaantua vakavasti liikenteessä.


Liikenneturvallisuutta voidaan parantaa vähentämällä liikennetarvetta ja
ohjaamalla ihmisiä käyttämään joukkoliikennettä, sillä juna ja bussi ovat
matkustajakilometriä kohti henkilöautoa turvallisempia. Kuljetusten ohjaaminen
raiteille parantaa turvallisuutta vähentämällä rekkarallia


Perusperiaatteena on oltava kollektiivisen turvallisuuden vahvistaminen.
Järkälemäinen kaupunkimaasturi on kyllä turvallinen ajajalleen, mutta heikentää
vastaavasti muiden tiellä liikkujien turvallisuutta.


Liikenneympäristö ja -säännöt on suunniteltava heikoimman ehdoilla. Kävelijät ja
pyöräilijät on asetettava etusijalle, ja kevyen liikenteen väyliä on
rakennettava lisää.


Merkittävin turvallisuusongelma on ihmisten päässä. Joka viides liikennekuolema
on seurausta onnettomuudesta, jossa autoa on ajanut rattijuoppo. Lähes puolet
kuljettajista ajaa ylinopeutta 80 km/h:n rajoitusalueilla. Nopeusrajoitusten
valvontaa tulee tiukentaa ja lisätä tie- ja tilannekohtaisten rajoitusten
käyttöä.


Päätieverkolla lähes puolet liikennekuolemista on yksiajorataisilla teillä
tapahtuvia kohtaamisonnettomuuksia. Suuri osa johtuu ohituksista. Ohituksilla ei
juuri säästä aikaa, mutta ne lisäävät ylinopeuksien ajamista ja
onnettomuusriskiä.


Tieinvestoinneissa on painotettava turvallisuutta parantavia ratkaisuja kuten
liittymäjärjestelyjen parantamista, liikenneympyröitä, taajamateiden kunnostusta
ja ohituskaistoja. Nokkakolareiden määrää voidaan vähentää rakentamalla Ruotsin
tapaan ajokaistojen väliin keskikaiteita.


Liikenteen kameravalvontaa on lisättävä kattamaan valtatieverkosto ja kaupunkien
runsasliikenteiset risteykset. Sähköinen valvonta ei saa vaarantaa ihmisten
yksityisyydensuojaa.


Myös autojen turvallisuutta voidaan kehittää uudella teknologialla.
Rattijuopumukseen syyllistyneiden autoihin on asennettava humalassa ajamisen
estävät alkolukot, ja yli 140 km/h:n nopeudet estävää rajoitinta kannattaa
harkita.


Lisääntyvä liikenne ja uudet tie- ja lentoyhteydet laajentavat melualueita ja
silpovat hiljaisia alueita. Suomalaisista joka viides asuu alueilla, joilla
keskiäänitaso ylittää sallitun ohjearvon 55 dB(A). Ongelma on suurin
pääkaupunkiseudulla, jossa asukkaista neljännes asuu tie- ja katuliikenteen
melualueilla.


Melulla on monia kielteisiä vaikutuksia ihmisten terveyteen ja hyvinvointiin.
Melu häiritsee mm. lepoa ja nukkumista, työskentelyä, viestintää sekä oppimista,
mikä puolestaan heikentää vastustuskykyä ja lisää sydän- ja verisuonisairauksia,
vaikkakin pitkällä viiveellä.


Liikenteen melua tulee torjua vähentämällä moottoriliikennettä ja suosimalla
lihasvoimin liikkumista. Kaikille kulkuneuvoille moottorikelkoista
vesiskoottereihin tulee asettaa melurajat. Meluun voidaan puuttua myös
nopeusrajoituksilla ja rakenteellisilla esteillä. Rumien betonikourujen sijaan
tulee suosia maavalleja tai muita luonnollisempia vaihtoehtoja.


### Kohti vihreämpää autoilua


Vihreä liikennepolitiikka edistää vaihtoehtoja yksityisauton omistamiselle ja
kannustaa valitsemaan tehokkaita ja vähäpäästöisiä autoja. Vaihtoehtoisten
energianlähteiden käyttöä on vauhditettava ja liikenneturvallisuutta
parannettava. Käytännössä


* Suomessa tulee asettaa tavoitteeksi fossiilisen öljyn kulutuksen puolittaminen liikenteessä vuoteen 2020 mennessä
* auto- ja ajoneuvovero tulee porrastaa tiukasti auton polttoaineen kulutuksen ja päästötason mukaan
* biopolttoaineiden valmistevero on kokonaisuutena puolitettava ja veroale porrastettava polttoaineen energiatehokkuuden mukaan
* biopolttoaineille on asetettava käyttövelvoite, joka on vähintään 4 % vuoteen 2010, 6,5 % vuoteen 2015 ja 10 % vuoteen 2020 mennessä
* vuodesta 2012 eteenpäin Suomessa myytävien uusien polttomoottoriautojen pitää pystyä hyödyntämään bio- tai muita vaihtoehtoisia polttoaineita vähintään 85 %:n osuudella
* biopolttoaineille tulee asettaa kestävyyskriteerit, joissa otetaan huomioon tuotannon energiatehokkuus ja vaikutukset luonnon monimuotoisuudelle
* biopolttoaineiden pientuotantoa maaseudulla on tuettava investointituella jatutkimus- ja kehitysvaroilla
* toisen sukupolven biopolttoaineiden tutkimukseen ja kehittämiseen on satsattava merkittävästi
* valtion on varmistettava liikennepolttoaineita valmistavan biovoimalan pikainen rakentaminen koehankkeena
* autoilun kokonaiskustannuksista ja taloudellisista vaihtoehdoista on tiedotettava
* yhteisautojen verotusta tulee keventää samaan tapaan kuin taksien hankinnan verotusta
* kuntien tulee ottaa yhteisautot huomioon parkkipaikkojen kaavoituksessa
* yhteisautojen ja joukkoliikenteen yhteistyötä on kehitettävä esimerkiksi yhteismarkkinoinnilla ja lippujärjestelmillä
* ruuhkamaksut tulee ottaa käyttöön pääkaupunkiseudulla ja selvittää niiden mahdollisuuksia muilla suurilla kaupunkiseuduilla
* Suomen tulee kehittää ja testata yhdessä muiden EU-maiden kanssa satelliittipaikannukseen perustuvia ruuhkamaksuja
* liikenneturvallisuuden parantamiseksi on lisättävä kameravalvontaa, liikkuvan poliisin partiointia ja tie- ja tilannekohtaisten nopeusrajoituksien käyttöä
* tieinvestoinneissa on painotettava turvallisuutta parantavia ratkaisuja kuten liikenneympyröitä ja keskikaiteita
* rattijuopumukseen syyllistyneiden autoihin on asennettava humalassa ajamisen estävä alkolukko
* liikennemelua tulee vähentää mm. nopeusrajoituksilla ja rakenteellisilla esteillä


## 6. Toimivat yhteydet - kansainvälinen ja tavaraliikenne


Suomen tavaraliikenne on kumipyörävoittoista. Rautatiekuljetusten osuus
tonnikilometreistä on kyllä noin neljänneksen ja siten yli EU:n keskiarvon,
mutta vähemmän kun muissa pitkien kuljetusmatkojen maissa kuten Yhdysvalloissa,
Venäjällä ja Ruotsissa. Sisävesiliikenne rajoittuu käytännössä Saimaan
järvialueelle.


Rautatie- ja vesikuljetuksia tulisi suosia niiden turvallisuuden ja
ympäristömyötäisyyden takia. Suomessa on kuitenkin keskitytty tiekuljetusten
edistämiseen. Meiltä puuttuvat riittävän kunnianhimoiset visiot tavaraliikenteen
kehittämisestä kestävämpään ja tehokkaampaan suuntaan.


Erityisen haasteen kestävälle liikennepolitiikalle muodostaa kansainvälinen
henkilöliikenne. Maiden ja mannerten välisessä liikenteessä lentämiselle ei
usein ole toimivia vaihtoehtoja. Lentoliikenne kasvaa nopeaa vauhtia, ja sen
osuuden arvioidaan nousevan jo 15 %:iin kaikista ilmastopäästöistä vuosisadan
puoliväliin mennessä.


### Kestävät ja tehokkaat liikenneketjut


Tavaraliikennemuotoja on punnittava niiden taloudellisuuden ja ekologisuuden
perusteella - ei sen mukaan, miten menneisyydessä on totuttu toimimaan.
Arvioinnissa on otettava huomioon koko elinkaari ja yhteiskuntataloudelliset
vaikutukset, ja tulosten tulee heijastua liikenneväylien kehittämiseen. Jos
juhlapuheissa kuljetuksia halutaan siirtää raiteille ja laineille, ei
käytännössä jatkuvasti voida painottaa tiehankkeita.


Ympäristö- ja sosiaalisten kustannusten on näyttävä kuljetusten hinnoissa, jotta
syntyy taloudellinen kannustin valita kestävämpiä kuljetustapoja.
Tavaraliikenteessä tulee pyrkiä kokonaiskuljetuksiin eli tavaran käsittelyn
minimointiin. Esimerkiksi kontteja voidaan siirtää helposti laivasta junaan ja
junasta kumipyörille ilman tavaroiden purkamista ja pakkaamista.


Raskas tavaraliikenne on mahdollisuuksien mukaan siirrettävä maanteiltä
rautateille. Kumipyöräliikenteessä tulisi siirtyä ns. rolling highway -malliin,
jossa rekat ja trailerit kulkevat mahdollisimman pitkiä välimatkoja junien
kyydissä. Sveitsissä rekkojen läpikulkuliikenne on ohjattu raiteille.


Merkittävä este rautateiden käytölle on yhdistettyjen kuljetusten terminaalien
puuttuminen. Siksi kontteja tai trailereita ei voida lastata satamassa suoraan
junaan eikä muodostaa pienistä eristä junalasteja. Suurille kaupunkiseuduille ja
satamakaupunkeihin on toteutettava yhdistettyjen kuljetusten terminaalit. Niin
sanottuja vähäliikenteisiä ratoja voidaan kehittää tavaraliikenteen
vaihtoehtoreitteinä.


Venäläiset rekat kuormittavat etenkin Kaakkois-Suomen teitä. Suomalaiset
kostuvat rekkarallista hyvin vähän, sillä autot ostavat polttoaineensa
Venäjällä. Sen sijaan saasteet, melu, teiden kuluminen ja onnettomuudet jäävät
suomalaisten maksettaviksi. EU:n ulkopuolella rekisteröidyille, maamme teillä
liikennöiville rekoille on asetettava tienkäyttömaksu. Rekkojen ja
henkilöautojen mukana tuotavan polttoaineen määrälle on myös asetettava katto.


Jakeluliikenteessä on mietittävä kokonaan uusia malleja kuten mahdollisuutta
yhdistää päivittäistavaroiden ja postin kotiinkuljetusta. Liikenteen
työllisyyttä voitaisiin lisätä logistisia lisäarvopalveluita kehittämällä. Tämä
voisi tarkoittaa esimerkiksi tuontituotteiden pakkaamista Suomessa kotimaiseen
paperiin ja kartonkiin.


Citylogistiikalla tarkoitetaan järjestelmää, jossa tavarat viedään ensin
logistiikkakeskukseen ja siellä tavaralajit yhdistetään ja kerätään yhteen
jakeluautoon. Näin samaan paikkaan - vaikka keskustan kauppaan - tulevia
kuljetuksia voidaan vähentää.


Raskaan ajoneuvoliikenteen energiankäyttöä voidaan tehostaa merkittävästi.
Ajoneuvon painon ja aerodynamiikan optimoinnilla säästöpotentiaali on
enimmillään peräti 30 % ja taloudellisen ajotavan koulutuksella jopa 20 %.
Renkaiden oikealla valinnallakin voidaan säästää 5 % ja voiteluaineilla 1-2 %.


Sisävesikuljetuksia edistettäessä tulee ottaa huomioon eurooppalaiset aluskoot.
Rannikoiden satamissa voidaan käyttää syöttöliikenteessä jääkelpoisia aluksia.
Esimerkiksi Venäjän vesitieverkon ja Itämeren sekä sisävesistöjen yhdistämistä
rauta- ja vesiteitse voitaisiin myös harkita pitkällä aikavälillä. Tämä
edellyttää sitä, että kustannukset saadaan pidettyä kohtuullisina eikä
rakentamisesta aiheudu merkittäviä ympäristöhaittoja.


### Lentäen lämpimämpään ilmastoon?


Lentäminen on liikennemuodoista selvästi kestämättömin. Lentoliikenne kiihdyttää
ilmastonmuutosta matkustajaa kohti jopa 30-kertaisesti junaan verrattuna, mutta
tulee silti usein halvemmaksi kuin junalla matkustaminen. Veronmaksajat tukevat
lentämistä massiivisin verohelpotuksin, sillä se on vapautettu arvonlisä-,
polttoaine- ja ympäristöveroista. Kestämättömintä liikennemuotoa tuetaan siis
nurinkurisesti eniten.


Välttämätön ensiaskel on poistaa lentämisen lukuisat verohelpotukset, jotta eri
liikennemuodot voivat kilpailla nykyistä reilummin. Kansainvälisen
lentoliikenteen lipuista tulee maksaa arvonlisäveroa, ja lentopolttoainetta on
verotettava samalla tavalla kuin muitakin liikennepolttoaineita.


Kansainvälinen lentoliikenne on otettava mukaan tuleviin ilmastosopimuksiin, ja
sille on asetettava kattava hiilivero. Tämä edellyttää liikahdusta
kansainvälistä lentoliikennettä säätelevässä siviili-ilmailujärjestö ICAOssa
(International Civil Aviation Organisation).


EU:ssa tulee toteuttaa lentovero ripeästi unionin kuudennen ympäristöohjelman
mukaisesti. Vaihtoehtoisesti lentoliikenne tulee sisällyttää EU:n päästökauppaan
tai asettaa lennoille tiukkoja päästömaksuja.


Myös yksittäiset maat voivat edetä lentämisen verottamisessa.
Isossa-Britanniassa lentolippuvero on ollut käytössä jo vuosia, ja Ranska
liittyi seuraan hiljattain. Ainakin 11 maata, mukana mm. Norja ja Brasilia,
aikovat ottaa käyttöön oman lentoveron. Unionin yhteisiä lentoveroja odotellessa
myös Suomessa tulee ottaa käyttöön kansallinen lentovero.


Suihkukoneiden matkustajaa kohti laskettu energiankulutus ja päästöt on saatu
vähennettyä lähes puoleen 1970-luvun tasosta. Tehokkuutta voitaneen lisätä
nykytasosta vielä viidenneksellä vuoteen 2015 mennessä etenkin
moottoritekniikkaa kehittämällä.


Vielä 1970-luvulla isossa matkustajalentokoneessa yli 90 % materiaaleista oli
alumiinia ja terästä, jotka painavat ja siten kuluttavat energiaa melko paljon.
Vuodelle 2008 kaavaillussa uudessa lentokoneessa jo yli puolet materiaaleista on
kevyempiä ja silti lujempia hiilikuituja.


Polttoaineen kulutusta voidaan vähentää myös sopivilla lennonjohtomenetelmillä,
lentoreittien suunnittelulla ja mitoittamalla ilmatilan käyttö tehokkaasti.
Koneiden täyttöasteen kasvattaminen, nopeuden säätö ja rullausten vähentäminen
supistaisivat päästöjä 2-6 %. Nykyistä parempia polttoaineita ei liene tarjolla
vielä vuosikymmeniin. Kaukaisessa tulevaisuudessa vaihtoehtona kerosiinille
häämöttää vety.


Lentomelu haittaa Euroopassa miljoonia ihmisiä. EU:ssa on rajoitettava
lentomelua lentokenttämaksuilla tai muilla keinoilla. Erityisesti on puututtava
yölliseen lentomeluun.


Valtaosaan maailman merkittävistä lentokentistä pääsee kätevästi
raideliikenteellä. Helsinki-Vantaan kenttä on säännöstä poikkeus. Se on
pikaisesti kytkettävä raideverkkoon. Paikallisen raideliikenteen johtaminen
lentokentän kautta voisi toimia joillakin muillakin kaupunkiseuduilla.


### Päästöt kuriin myös meriliikenteessä


Itämeri on samalla sekä yksi maailman tiheimmin liikennöidyistä että herkimmistä
meristä. Suomenlahdella kulkee kuukaudessa 10 000 alusta - vain joitakin
tuhansia vähemmän kuin vilkasliikenteisenä pidetyssä Englannin kanaalissa. Öljyä
Suomenlahdella kuljetetaan yli 100 miljoonaa tonnia vuosittain, ja määrän
arvioidaan kasvavan 60 % vuoteen 2010 mennessä.


Laivaliikenne tuottaa ilmansaasteita, aiheuttaa rantojen eroosiota ja tuo
mukanaan paikalliselle luonnolle vieraita tulokaslajeja. Laivojen
päällyskasvustojen ehkäisyssä käytettyjen myrkkymaalien jäämistä kärsimme vielä
pitkään aineiden käyttökiellon jälkeenkin. Lisänä ovat vielä säiliöiden pesusta
ja onnettomuuksista johtuvat öljypäästöt.


Maalta peräisin olevat rikkidioksidipäästöt ovat vähentyneet läntisessä EU:ssa
noin 60 % vuosina 1990-2000, ja niiden oletetaan alentuvan 75-80 % vuoteen 2010
mennessä. Meriliikenteen rikkipäästöt ovat sen sijaan kasvaneet.


Laivapolttoaineen rikkipitoisuus tulee rajoittaa 0,5 prosenttiin Itämerellä ja
matkustajalautoilla vuodesta 2012 lähtien sekä kaikilla EU:n merialueilla
muutamaa vuotta myöhemmin. Sitä ennen laivapolttoaineen rikkipitoisuus tulee
rajoittaa enintään 1,5 prosenttiin. Polttoaineiden verotus on ulotettava myös
laivojen polttoaineisiin. Koko EU:ssa tulee ottaa käyttöön ympäristövaikutusten
mukaan määräytyvät satamamaksut Ruotsin tapaan.


Pilssi- ja muita jätevesiä lasketaan tiukentuneesta lainsäädännöstä huolimatta
mereen aivan liian usein. Jätevesien laskusta annettavia sakkoja tulee korottaa.
Raskasta polttoöljyä kuljettavia yksirunkoisia tankkereita ei tule ottaa vastaan
EU:n satamissa.


Öljyvahinkoihin ja suuronnettomuuksiin on varauduttava nykyistä enemmän
kansainvälisellä yhteistyöllä mutta myös satsaamalla öljyvahinkojen
ennaltaehkäisyyn ja valmiuteen rajoittaa haittoja nopeasti. Suomeen tarvitaan
riittävällä tankkikapasiteetilla varustettu alus kemikaali- ja
öljyonnettomuuksien torjuntaan.


### Kansainvälinen junaliikenne kuntoon


Vuonna 1935 Berliinistä Tallinnaan pääsi junalla 27 tunnissa. Nykyään matkaan
menee 60 tuntia, junaa pitää vaihtaa yhdeksän kertaa ja Viron ja Latvian raja
pitää ylittää kävellen. Toisaalta Pariisin, Brysselin ja Lontoon välinen
liikenne sujuu nopeilla junilla kätevästi jo nykyään. Euroopan sisäisiä
junayhteyksiä on kuitenkin parannettava merkittävästi.


Suomen tulee ajaa EU:ssa liikennerahoituksen ohjaamista maiden välisten nopeiden
junayhteyksien kehittämiseen. Suomesta on tulevaisuudessa päästävä laivan ja
junan yhdistelmällä esimerkiksi Ranskaan, Etelä-Saksaan ja Puolaan vuorokaudessa
sekä Englantiin, Espanjaan ja Unkariin puolessatoista vuorokaudessa. EU on
kytkettävä myös naapurialueisiin mm. rakentamalla Espanjan ja Marokon yhdistävä
rautatietunneli sekä kehittämällä Siperian-rataa.


Suomelle erityisen tärkeitä ovat junayhteydet naapurimaihin. Helsingistä
Pietariin on päästävä huippunopealla junalla kolmessa tunnissa jo ensi
vuosikymmenellä. Pohjois-Suomesta on voitava matkustaa junalla sekä Ruotsiin
että Venäjälle.


Suorat junayhteydet Baltian kautta Puolaan ja edelleen Keski-Eurooppaan on
otettava uudelleen käyttöön. Junalla tulisi päästä lähtemään suoraan Tallinnan
satamasta. Pitkällä aikavälillä tulee harkita Helsinki-Tallinna-raideyhteyden
rakentamista tunneliin.


### Vihreitä toimenpiteitä


Vihreä liikennepolitiikka ohjaa kuljetuksia ekologisesti ja taloudellisesti
tehokkaisiin liikennemuotoihin. Lentoliikenteen suosiminen kansainvälisessä
liikenteessä on lopetettava ja matkustajia ohjattava raiteille. Käytännössä


* suurille kaupunkiseuduille on suunniteltava yhdistettyjen kuljetusten terminaaleja
* rekkoja on ohjattava teiltä raiteille
* EU:n ulkopuolella rekisteröidyille rekoille on asetettava tienkäyttömaksu
* lentoliikenteen lipuille on asetettava arvonlisävero ja polttoaineille valmistevero
* kansainvälinen lentoliikenne on otettava mukaan ilmastosopimuksiin ja EU:ssa on otettava käyttöön vero unionin sisäiselle lentoliikenteelle
* lentoliikenteelle on asetettava kansainvälinen hiilivero
* kansainvälistä ja EU:n omaa lentoveroa odotellessa Suomen tulee ottaa käyttöön kansallinen lentovero
* Helsinki-Vantaan lentokentälle on rakennettava raideyhteys
* laivapolttoaineen rikkipitoisuus tulee rajoittaa kaikilla EU:n merialueilla heti enintään 1,5 prosenttiin ja 0,5 prosenttiin vuodesta 2014 alkaen
* polttoaineiden verotus on ulotettava myös laivojen polttoaineisiin
* EU:ssa tulee ottaa käyttöön ympäristövaikutusten mukaan määräytyvät satamamaksut Ruotsin tapaan
* Suomeen tarvitaan riittävällä tankkikapasiteetilla varustettu alus kemikaali- ja öljyonnettomuuksien torjuntaan
* EU:ssa liikennerahoitusta on ohjattava maiden välisiin junayhteyksiin
* suurnopeusjuna Helsingistä Pietariin on toteutettava ensi vuosikymmenen alkuun mennessä


## 7. Yhteenveto: vihreä liikennepolitiikka


Vihreä liikennepolitiikka vähentää ihmisten riippuvuutta henkilöautoista ja
yhteiskunnan riippuvuutta öljystä. Vihreässä Suomessa yhä useampi voi valita,
meneekö kauppaan lähelle vai kauas, käykö terveyskeskuksessa jalan tai pyörällä,
käyttääkö työmatkalla junaa vai autoa ja tankkaako tavallista vai biobensaa.


Vihreät eivät tee liikennepolitiikkaa erillään muun yhteiskunnan kehittämisestä.
Liikenne liittyy läheisesti mm. alueiden elinmahdollisuuksiin,
ilmastonsuojeluun, terveyteen, tasa-arvoon ja talouteen. Liikennejärjestelmän
suunnittelussa tarvitaan kokonaisvaltaisuutta, ei osaoptimointia - ratkaisuja,
jotka lyövät korville tärkeitä tavoitteita toisaalla.


Vihreä liikennepolitiikka elää ajassa. Se tarttuu uuden teknologian
mahdollisuuksiin suurnopeusjunista hybridiautoihin ja joukkoliikenteen
telematiikasta satelliittipohjaisiin ruuhkamaksuihin.


Vihreä liikennepolitiikka ei ole yhden koon politiikkaa. Erilaisilla alueilla
tarvitaan erilaisia ratkaisuja. Yhteistä Kalliolle ja Kajaanille on tavoite:
kestävä ja tasa-arvoinen liikenne.


Vihreä politiikka vähentää liikennetarvetta, kannustaa ihmisiä liikkumaan
terveellisesti omin lihasvoimin ja kehittää joukkoliikenteestä tehokasta,
edullista ja houkuttelevaa. Autoiluakaan ei unohdeta - siitä voidaan tehdä
dramaattisesti nykyisestä kestävämpää ja turvallisempaa.


### Keskeisiä toimenpide-ehdotuksia:


* täydennysrakentamista tulee edistää mm. kaavoittamalla joutomaita, korottamalla rakennuksia ja rakentamalla pysäköintialueiden päälle
* uudet alueet tulee ohjata tehokkaiden joukkoliikenneyhteyksien varteen
* kaavoituksessa tulee luopua autopaikkojen tonttikohtaisista miminimääristä, ja valtion on käynnistettävä autottomien asuinalueiden koeohjelma
* automarkettien kiinteistöveroa tulee korottaa ja lakia muuttaa niin, että automarkettien rakentaminen edellyttää erityislupaa
* etätyöhön tulee kannustaa mm. tiedotuksella, lainsäädännöllä ja verotuksella
* uusien moottoriteiden rakentamisesta tulee pääsääntöisesti luopua, ja tieinvestoinneissa painopiste on siirrettävä turvallisuuden parantamiseen ja ympäristön kuormituksen vähentämiseen
* keskustojen liikekadut on toteutettava ensisijaisesti kävely- tai kävelypainotteisina katuina
* kunnille on asetettava lakisääteinen velvoite osoittaa tonteille kävely- ja pyöräily-yhteys
* kunnat ja Tiehallinto on velvoitettava rakentamaan yhtenäinen pyöräreittiverkosto
* tulee perustaa alueelliset joukkoliikenneviranomaiset, joiden vastuulla on paikallisen joukkoliikenteen ostot, reitit ja lippujärjestelmä
* rautatielakia on muutettava niin, että alueelliset joukkoliikenneviranomaiset kilpailuttavat tai toteuttavat itse paikallisjunaliikenteen
* tulee satsata määrätietoisesti joukkoliikennekaistoihin, liikennevaloetuuksiin ja matkustajainformaation tarjontaan
* valtion on rahoitettava seudullisia joukkoliikennehankkeita myös pääkaupunkiseudun ulkopuolella
* uuden joukkoliikennekaluston tulee olla vuodesta 2010 alkaen esteetöntä
* palveluliikenteessä ja haja-asutusalueilla on toteutettava kutsuohjattua liikennettä, joka järjestetään kuljetuspalvelukeskuksien kautta
* rataverkon ylläpitoon ja kunnostamiseen käytettävät määrärahat on nostettava aluksi vähintään 200 miljoonaan euroon vuodessa, ja merkittäville uusille ratahankkeille on esitettävä toteutusaikataulu ja rahoitussuunnitelma
* Suomessa tulee asettaa tavoitteeksi fossiilisen öljyn kulutuksen puolittaminen liikenteessä vuoteen 2020 mennessä
* auto- ja ajoneuvovero tulee porrastaa tiukasti päästötason mukaan
* biopolttoaineiden valmisteveroa on kevennettävä tai poistettava kokonaan
* vuonna 2010 liikennepolttoaineisiin on sekoitettava vähintään viisi prosenttia biopolttoaineita
* biopolttoaineille tulee asettaa kestävyyskriteerit, ja niiden pientuotantoa maaseudulla on tuettava investointituella ja tutkimus- ja kehitysvaroilla
* yhteisautojen verotusta tulee keventää samaan tapaan kuin taksien hankinnan verotusta
* ruuhkamaksut tulee ottaa käyttöön pääkaupunkiseudulla
* Suomen tulee kehittää muiden EU-maiden kanssa satelliittipohjaisia ruuhkamaksuja
* liikenneturvallisuuden parantamiseksi on lisättävä kameravalvontaa, liikkuvan poliisin partiointia ja tie- ja tilannekohtaisten nopeusrajoituksien käyttöä
* liikennemelua tulee vähentää mm. nopeusrajoituksilla ja rakenteellisilla esteillä
* suurille kaupunkiseuduille on suunniteltava yhdistettyjen kuljetusten terminaaleja
* rekkoja on ohjattava teiltä raiteille, ja EU:n ulkopuolella rekisteröidyille rekoille on asetettava tienkäyttömaksu
* lentoliikenteen lipuille on asetettava arvonlisävero ja polttoaineille valmistevero
* Suomen tulee ottaa käyttöön kansallinen lentovero
* polttoaineiden verotus on ulotettava myös laivojen polttoaineisiin, ja EU:ssa tulee ottaa käyttöön ympäristövaikutusten mukaan määräytyvät satamamaksut
* EU:n liikennerahoitusta on ohjattava maiden välisiin junayhteyksiin
* suurnopeusjuna Helsingistä Pietariin on toteutettava ensi vuosikymmenen alkuun mennessä



