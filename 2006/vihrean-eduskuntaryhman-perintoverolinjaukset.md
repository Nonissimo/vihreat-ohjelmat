---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:39.069623
title: "Vihre\xE4n eduskuntaryhm\xE4n perint\xF6verolinjaukset"
type: muu ohjelma
url: https://www.fsd.tuni.fi/pohtiva/ohjelmalistat/VIHR/1246
year: 2006
---


Vihreän eduskuntaryhmän perintöverotyöryhmä: Brax, Sinnemäki ja Soininvaara


# VIHREÄN EDUSKUNTARYHMÄN PERINTÖVEROLINJAUKSET


* *Perintöverotusta tulee kohtuullistaa siellä missä se on kohtuutonta*
* *Mahdollisuus saada lykkäystä perintöveron maksamiseen tietyissä tilanteissa*
* *Testamentin siirtäminen III veroluokasta II veroluokkaan*
* *Perintöveron alarajan nostaminen 3 400 eurosta 10 000 euroon*


## PERUSTELUT:


### Yleistä:


Perintöverolla kerätään valtiolle vuodessa noin 500 miljoonaa euroa ja summa on
edelleen varallisuusarvojen karttuessa kasvamassa. Veron tuotto nousee vuosi
vuodelta, ja viiden vuoden kasvun on arvioitu olevan yli 20 %. Vuonna 2006
Suomessa perintöveroa arvioidaan maksettavan 560 miljoonaa euroa, mikä on noin
14 prosenttia edellisvuotta enemmän. Tuottoa kasvattaa väestön ikääntyminen ja
perittävien yleinen vaurastuminen sekä erityisesti asuntojen hintojen nousu. Yhä
useampi perii asunnon ja perintövero koskettaa yhä suurempaa ihmisjoukkoa.
Tammi-heinäkuussa suomalaiset olivat maksaneet jo 310 miljoonaa euroa perintö-
ja lahjaveroa.


Valtiovarainministeriön mukaan keskituloiset maksavat perintöveroa enemmän kuin
muut. Sitä ei ole tutkittu, maksavatko keskituloiset veroa suhteessa
suurituloisia enemmän. Verottomana saa tällä hetkellä periä 3 400 euroa. Alaraja
on kansainvälisesti hyvin alhainen. Korkeinta veroprosenttia maksetaan perinnön
ylittäessä 50 000 euroa. Esimerkiksi Saksassa perinnöt ovat verovapaita 150 000
euroon asti. Ankarimmillaan lähiomaisten vero on 16 prosenttia, etäisemmällä
sukulaisella kaksinkertainen 32 prosenttia ja muilla kolminkertainen eli 48
prosenttia. Olennaisia säädösmuutoksia ei ole tehty vuosikymmeneen.




|  |  |
| --- | --- |
| 
 I veroluokan veroprosentit ovat: 
  |  |
| 
3 400 - 17 000 euroa 
17 000 - 50 000 
50 000 - 
  | 
 10 %
 13
 16
  |


### Ehdotukset:


***1) Mahdollisuus saada lykkäystä perintöveron maksamiseen tietyissä
tilanteissa***        **a)Lapsen perintöveron maksua lykätään lesken
lakisääteisen asumisoikeuden ajaksi**        **b)Lesken saadessa perintöä
asuntovarallisuus vapautetaan perintöverosta. (Lesken perilliset maksavat
perintöveron saamastaan perinnöstä, kun he perivät omaisuuden)**
   **c)Yrityksen sukupolvenvaihdostilanteissa perintövero siirtyy maksettavaksi
yritystoiminnan voitoista tai kunnes yritys myydään**


Lesken asumisoikeus saattaa lykätä perityn asunnon realisoimista jopa
vuosikymmeniä. Perintövero on kuitenkin maksettava heti. Nykyinen järjestelmä
synnyttää kohtuuttomia tilanteita perillisille. On tarkoituksenmukaista, että
lapsi voisi lykätä perintöveron maksua lesken lakisääteisen asumisoikeuden
ajaksi. Perintöveron maksuvelvollisuus tällöin siis lykkääntyy, mutta ei poistu.


Leski on perillinen silloin, kun ensiksi kuolleella puolisolla ei ole lapsia.
Leski voi periä myös testamentilla. Lesken periessä perintöön kuuluu useimmiten
ainoastaan tai ainakin sen osana koti eli asuntovarallisuus. Leskelle
perintöveron maksaminen asuntovarallisuudesta voi aiheuttaa asuntovarallisuuden
realisoinnin. Erityiskohtelun salliminen asuntovarallisuudelle silloin, kun
leski jää asumaan entiseen yhteiseen kotiin on perusteltua inhimillisistä
syistä. Lesken vapauttaminen perintöverosta asuntovarallisuuden osalta
tarkoittaisi sitä, että lesken perilliset maksavat asuntovarallisuudesta heille
tulevan perintöveron normaalisti sitten, kun he perivät omaisuuden.


Yrityksillä noin joka kolmannella on lähivuosina edessä sukupolvenvaihdos,
yrittäjän vaihtuminen tai toiminnan lopettaminen. Seuraavien kymmenen vuoden
aikana tämä koskee noin 70 000 - 80 000 yrittäjää ja yli puolta miljoonaa
työntekijää. Sukupolvenvaihdosten onnistuminen on merkityksellistä, sillä
esimerkiksi ETLAn arvion mukaan joka toisen sukupolvenvaihdoksen epäonnistuminen
heikentäisi julkisen talouden rahoitusasemaa neljän vuoden kuluessa 1,25
miljardilla eurolla. Työpaikkoja menetettäisiin jopa 60 000 ja yrityksiä 32 000.
Yritysten sukupolvenvaihdosten onnistumista voidaan edistää kohtuullistamalla
perintöverotusta niin, että perintöveron voi siirtää maksettavaksi
yritystoiminnan voitoista tai kunnes yritys myydään.


***2) Testamenttien siirtäminen III veroluokasta II veroluokkaan***


Perintöverotuksessa III veroluokkaan kuuluu testamentinsaajat ja kaukaiset
sukulaiset, heistä testamentin saajat ovat enemmistönä. Vuonna 2005 veroluokkaan
kuuluvia perinnönsaajia oli parituhatta, perinnönsaajien yhteismäärän ollessa
noin 90 000 (määrät karkeita arvioita). Veroprosentti III veroluokassa on tällä
hetkellä kolminkertainen I veroluokkaan verrattuna. Veroprosentti on 30 %, 39 %
tai 48 % riippuen verotettavan osuuden arvosta.


III veroluokan perintöverotus suurimmillaan (48 %) vie lähes puolet perinnöstä.
Verotus voi osoittautua kohtuuttomaksi silloin, kun III veroluokan veroa
peritään avopuolisolta, johon ei sovelleta kuolinvuodelta toimitettavassa
tuloverotuksessa tuloverolain puolisoita koskevia säännöksiä (jos sovelletaan,
kuuluu I veroluokkaan). Verotus voi olla kohtuutonta myös silloin kun on kyse
elämän mittaisista parhaista ystävistä, erityisen läheisestä kummilapsesta tai
pitkäaikaisesta hoivasuhteesta. Nämä kaikki kuuluvat testamentilla perivien
joukkoon, joiden verotusta voidaan kohtuullistaa siirtämällä testamentit III
veroluokasta II veroluokkaan. II veroluokan veroprosentti on kaksinkertainen I
veroluokkaan verrattuna.     Kustannus: 10 miljoonaa euroa


***3) Perintöveron alarajan nostaminen 3 400 eurosta 10 000 euroon***


Verottomana saa tällä hetkellä periä 3 400 euroa. Veron alaraja on
kansainvälisesti hyvin alhainen. Korkeinta veroprosenttia maksetaan jo perinnön
ylittäessä 50 000 euroa. Suomen 50 000 euron perinnön verotus onkin kireintä
koko EU:ssa. Esimerkiksi Saksassa perinnöt ovat verovapaita 150 000 euroon asti.


Asteikkorajoja ei ole korotettu lainkaan vuoden 1995 jälkeen. Kuitenkin
varallisuuden arvostamisen muutokset jatkuvasti kiristävät perintöverotusta.
Verotus kohdistuu nyt varsin ankarana jo suhteellisen pieniin perintöihin.
Verotuksen kohtuullistaminen nostamalla perintöveron alarajaa nykyisestä 3 400
eurosta 10 000 euroon korjaisi vuosikymmenien ajan tapahtunutta verotuksen
"piilokiristymistä".     Kustannus: 90 miljoonaa euroa


### Rahoitus:


Perintöveron kohtuuttomuuksien korjaaminen edellä esitetyllä tavalla maksaisi
noin 100 miljoonaa euroa nykyisen perintö- ja lahjaverotuoton ollessa noin 500
miljoonaa euroa. On huomattava, että verotuksen kohtuullistamisen kustannuksia
voidaan rahoittaa perintö- ja lahjaverotuoton lähivuosien kasvulla. Muutoksia
voidaan rahoittaa myös siis luopumalla kasvavista perintöverotuotoista.



