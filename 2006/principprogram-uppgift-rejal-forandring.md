---
language: SV
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-15.)"
timestamp: 2022-11-15 17:34:01.137443
title: "Principprogram - Uppgift: Rej\xE4l f\xF6r\xE4ndring"
type: yleisohjelma
url: https://www.fsd.tuni.fi/pohtiva/ohjelmalistat/VIHR/862
year: 2006
---


# Vihreät - De Gröna


*Principprogram godkänt på partimötet 28.5.2006*


# *Uppgift: Rejäl förändring*


## De gröna värdena


**1. Ansvar för framtiden**  

Den värld vi lämnar åt de följande generationerna ska vara i bättre skick
än dagens.


**2. Globalt ansvar och fred**  

Solidariteten måste överskrida staternas gränser, och konflikterna lösas
preventivt.


**3. Naturen har ett egenvärde**  

Konsumtionen av natur och naturrikedomar bör grunda sig på rättvisa
gentemot naturen och de kommande generationerna. Djur ska behandlas
etiskt.


**4. Social rättvisa**  

Staten och kommunerna bör garantera alla ett människovärdigt liv och
god basservice.


**5. Grön feminism**  

Könet är ett golv att ta sats från, inte ett tak att stöta ihop med.
Samhällsstrukturerna bör stöda olika sorters människor, inte diskriminera
dem.


**6. Multikulturalism**  

I ett bra samhälle kan var och en fritt välja sin världsåskådning.
Representanterna för olika kulturer bör bemöta varandra med aktning,
och i enlighet med gemensamma regler.


**7. Ett gott liv**  

Politikens målsättning bör vara att förbättra livskvaliteten och att skapa en
god vardag.


**8. Bildning**  

Var och en ska ha rätt till utbildning och bildning.


**9. Deltagande medborgarskap**  

Var och en i landet bosatt person ska kunna utöva ett aktivt
medborgarskap och ha möjlighet att påverka.


## Inledning - Gröna förbundet driver på en rejäl förändring


*Gröna förbundet driver på en rejäl förändring. Den globala gröna rörelsen
behövs idag mer än någonsin tidigare. Klimatförändringen hotar vår miljö
och framtiden för vår livsform. Människans välmåga är hotad på grund av
de förändringar i arbetslivet som dagens globala ekonomi orsakar. Den
gröna rörelsen erbjuder en rättvis och trygg lösning. Vi vill ge de
efterkommande generationerna en värld som mår bättre än dagens.*


Den globala ekonomin och informationssamhället vänder uppochned på
vår vårdag. Arbetslivet har för många blivit en svårförutsägbar
snuttarbetsdjungel. Den globala ekonomin ter sig ansiktslös och omöjlig
att styra och gnager på det demokratiska beslutsfattandet.
Marknadskonkurrensen hotar att omforma våra liv till en smak- och luktfri
produkt.


Vi lever i en tid full av osäkerhet och stora risker av helt nytt slag.
Klimatförändringen är verklig och visar sig i form av en ökning av
naturkatastrofer och extrema väderförhållanden. Naturens mångfald lider
av att allt flera växt- och djurarter utplånas. Fast världen som helhet blir
rikare ökar klyftan mellan de rika och de fattiga. Den internationella
ojämlikheten och orättvisan och olika kulturers oförmåga att förstå
varandra ger upphov till konflikter. Globaliseringen har försvagat den
känsla av samhörighet som den nationella identiteten byggde upp, men
inte kunnat erbjuda någon ny gemenskap istället.


Ändå är det sekel vi nyss påbörjat fyllt av hopp. Förutom stora risker står
mänskligheten också inför stora möjligheter. Vi har kunskap och medel att
ta itu med utmaningarna. En kostnadsfri och högtstående utbildning
garanterar att samhället också i fortsättningen är jämlikt och socialt
rättvist. Det globala medborgarsamhället blir starkare och det medför
både vilja och medel att hitta de politiska lösningarna. Vi kan inte leva
enbart här och nu; vi måste se till att inte reagera på problem först när de
uppstår utan istället åtgärda dem redan innan de uppstått.


Att stoppa klimatförändringen kräver en radikal förändring i riktning mot
en ekoeffektiv ekonomi och ett mer ekologiskt sätt att leva. Det
förutsätter miljöåtgärder i vardagen lika väl som en global klimatpolitik.
Människan måste förstå att hon är en del av naturen - vi måste värna om
naturens mångfald och anpassa all verksamhet till naturens bärkraft.


Finland är fortfarande långtifrån jämlikt. Den gröna feminismen omformar
strukturerna så att det uppstår ett för alla rejälare samhälle fritt från
diskriminering och generalisering. En kulturell växelverkan baserad på
jämlikhet ger oss en möjlighet att förstå andra bättre, berika våra liv och
öppna nya dörrar i vår egen kultur. Den nya finländskheten respekterar
både traditioner och olikheter.


Vi behöver mera tid, mindre skräp. Arbetslivets spelregler bör förändras
så att människorna har tid för sig själva och för varandra. Istället för
konsumtionssamhället ska vi gå in för att skapa ett servicesamhälle.
Genom målmedveten satsning på ren teknologi, servicenäringar och en
nyskapande ekonomi kan Finland bli ett föregångarland. Vi behöver mera
företagaranda och mod. Ett socialskydd baserat på en grundinkomst skulle
ge människorna trygghet i vardagen och mod att göra de livsval de
känner för. En människas misslyckande får inte leda till marginalisering;
och möjligheterna till en ny start bör få stöd.


För att rättvisa mellan människor ska förverkligas behöver den globala
ekonomin styrning. Genom att fördela välstånd kan fattigdomen
avskaffas. En marknadsekonomi baserad på ekologiska, sociala och etiska
grunder ger alla människor möjlighet till välstånd.


Vi gröna tror på verksamhet på gräsrotsnivå. För att fungera väl kräver
den representativa demokratin aktiva människor, vilkas möjligheter att
påverka inte gjorts alltför komplicerade. Demokrati behövs i allt högre
grad också utanför statsmakten - världens problem går inte att lösa
enbart i kabinetten. Var och en bör ha möjlighet till ett aktivt
medborgarskap och tröskeln för att erhålla medborgarskap bör sänkas.


Vi behöver en rejäl förändring. Den gröna rörelsen antar utmaningen,
världen är värd en bättre framtid.


## I Rättvisa är det allra viktigaste


*Den gröna rättvisan fungerar både globalt och mellan olika arter och
generationer. Vi bör ta ansvar för våra medmänniskor lika väl som för
miljön och hela världens framtid. Den värld vi efterlämnar åt kommande
generationer ska vara i bättre skick än dagens. Alla människor är lika
värda. Ojämlikhets- och fattigdomsspiralen bör brytas. Samhällets
strukturer får inte fungera marginaliserande, utan bör stöda olika livsval.
Var och en ska garanteras ett människovärdigt liv och möjligheter till en
kvalitativt högklassig utbildning och en god social- och hälsovård.*


### Miljövård är rättvisa


**Miljövården handlar om rättvisa.** Dagens och framtidens människor
har lika stor rätt till en ren och artrik miljö. Att lösa miljöproblemen är en
av de främsta utmaningarna för samhället. Problemen erbjuder samtidigt
en möjlighet till att förnya samhället och styra in det på en hållbarare kurs
med betoning på livskvalitet.


**Vår livsstil inverkar på alla - finländarnas ekologiska fotspår är
det femte största i världen.** Om alla levde som vi finländare skulle
världens befolkning idag behöva fyra jordklot. De rika länderna har under
århundraden samlat på sig en ekologisk och moralisk skuld genom att
förbruka mycket mer än sin rättmätiga andel av de gemensamma
resurserna. Samma stater bör nu bära huvudansvaret för att lösa de
globala miljöproblemen och erkänna utvecklingsländernas rätt att höja sin
levnadsstandard.


**Klimatförändringen är det största hotet mot mänskligheten.** För att
undvika en katastrof bör utsläppen minskas till bråkdel av vad de är idag.
När nya utsläppsbegränsningar görs upp måste man tillämpa klimaträttvisa,
enligt vilken alla världens invånare har lika, men begränsad rätt
att producera växthusgaser. Finland har redan tillräckligt med hållbara
medel för att ersätta de fossila bränslena i sin energiproduktion.
Kärnkraften behövs inte eftersom det finns bättre alternativ att trygga
energitillgången med. Kärnkraften ökar otryggheten i världen och gör
övergången till förnybara energikällor och en förnuftig styrning av
energikonsumtionen långsammare. Den kärnkraftskapacitet som redan är
i bruk bör avvecklas gradvis. Att ersätta oljan med naturgas är bara en
tillfällig lösning på väg mot en hållbar energiproduktion.


**Rent vatten och tillräckligt med föda är var och ens rättighet.** En
femtedel av jordens befolkning lider av hunger och brist på rent vatten,
trots att det finns tillräckligt av bäggedera i världen. Utvecklingsländerna
bör ges möjligheter att skydda sin självförsörjning inom matproduktionen.
Dessutom bör lokala producenter garanteras en tillräcklig del av
jordbruksprodukternas pris. Jordens sötvattensreserver bör skyddas för
utsläpp från jordbruk, industri och samhällen. På grund av utfiskning har
havens fiskbestånd rasat på många håll. Förutom begränsningar bör det
skapas skyddszoner i havet där allt fiske är förbjudet.


**Räddningen av Östersjön bör lyftas fram som ett av de viktigaste
målen inom den finländska och europeiska miljöpolitiken.** Östersjön
är världens mest förorenade hav. I Finlands närvattenområden är det våra
egna utsläpp som förorenar mest, även om de är mindre än många andra
länders. För att rädda Östersjön måste alla utsläpp minskas. Inom
jordbruket bör man till exempel stöda återanvändning av näringsämnen
och ekoproduktion, inom fiskodlingen slutna kassar och dessutom bör
samhällena se till att ha en effektiv avfallshantering stödas. Genom
samarbete inom Östersjöområdet bör stränga utsläppsnormer fastställas
för att minska utsläppen från de största belastarna.


**Naturens mångfald har ett egenvärde.** Allt liv är värdefullt i sig och
inte bara för att fylla människans behov. Att naturens mångfald minskar
beror framför allt ofta på mänsklig nonchalans, vilket leder till att andra
arters livsmiljö förändras eller förstörs. Alla arter anpassar sig inte till
förändringen; man uppskattar att till och med en tredjedel av de olika
organismarterna hotas av utrotning före år 2050. Både på ett individuellt
och ett samhälleligt plan måste det ske förändringar så att man värnar om
naturens mångfald.


**Skogsnaturens mångfald är hotad.** På grund av det effektiva
intensivskogsbruket håller många organismarter på att dö ut.
Skogsbrukets metoder bör förnyas, ekonomiskogarna rekonstrueras och
tillräckligt stora och enhetliga skogsområden skyddas. Till exempel bör
andelen skyddad skogsareal klart höjas i södra Finland. För att skydda
världens skogar bör man inom utvecklingssamarbetet, inom handeln och
utrikespolitiken främja ekologisk hållbarhet.


**Vid sidan av skyddet av arter bör målsättningen vara att öka
djurens välmåga på individplan.** Minimikraven vad gäller djurhållning
bör baseras på var och ett djurs arttypiska beteende. Vi bör erkänna
djuren som kännande och självmedvetna varelser. Vad gäller
livsbetingelserna för produktionsdjuren finns det mycket att förbättra.
Inom husdjursekonomin bör man betona ekoproduktionen, eftersom den
tillåter djuren att förverkliga sina sociala och rörelsemässiga
beteendebehov. Djurskyddslagstiftningen bör övervakas noggrannare än
hittills. Av etiska skäl bör man avstå från pälsdjursnäringen och
pälsfarmare som avvecklar bör få stöd för att starta en ny näringsgren
eller produktionsinriktning. Även broileruppfödningen och
äggproduktionen i sin nuvarande form bör upphöra.


**Att förebygga miljöproblemen förstärker även säkerheten.** Allt
oftare har de grundläggande orsakerna till krig att göra med kontroll av
naturresurser. Typiskt för miljöproblemen är att de i ett första skede visar
sig i form av så kallade långsamma trender och först i det kritiska skedet
kommer nyhetsrubrikerna om mänskligt lidande. Flera av dagens
säkerhetsrisker har direkt eller indirekt att göra med miljökatastrofer.


### Den goda vardagen i det rejäla samhället


**Måttet på hur rejält samhället är ska sökas i vardagen.** Var och en
har rätt till en god och trygg vardag. Det innebär till exempel en tillräcklig
utkomst, rätt till god hälsovård och utbildning samt möjligheter att
sammanjämka arbets- och övrig tid på ett fungerande sätt. Målsättningen
bör vara en politik som löser problemen redan innan de uppstått. Det
innebär en förebyggande verksamhet till förmån för både människans och
naturens välmåga. Samtidigt bör man förbättra möjligheterna för folk att
inverka på sitt eget liv.


**I ett gott samhälle finns det utrymme och behov av olika sorters
människor.** Att dela in människor i arbetande och arbetslösa
skuldbelägger i onödan dem som saknar arbete eller som av en eller
annan orsak är beroende av socialhjälp. Det finns även mycket värdefullt
arbete som i detta nu utförs utan lön. Till ett människovärdigt liv hör en
grundinkomst som kan garantera en rimlig utkomst. Denna rättighet
tillhör alla befolkningsgrupper som står utanför arbetsmarknaden - såväl
studerande som barnfamiljer och pensionärer. Fattigdomen i Finland har
ökat starkt under de senaste tio åren. Ojämlikhetsspiralen bör brytas och
avskaffandet av fattigdomen bör bli en central målsättning.
Bostadslösheten är en skamfläck i samhället.


**Vad gäller hälsofrågor bör målsättningen vara jämlikhet - den
andliga och fysiska hälsan bör inte vara beroende av ens
ekonomiska situation.** Den offentliga makten bör skapa förutsättningar
för folk att främja sin egen hälsa. Knappa inkomster får inte leda till att
människor inte har råd att äta hälsosamt och ägna sig åt hälsofrämjande
hobbyer. Man bör speciellt se till jämlikheten inom vården och den
demokratiska styrningen av den förbättras. Man bör i synnerhet satsa på
hälsovård för barn och ungdomar för att minska skillnaderna i hälsa inom
dessa grupper. De svårt sjukas möjligheter till att fungera som fullvärdiga
medlemmar i samhället bör kontinuerligt främjas. Patienternas egenandel
av vårdavgifterna får inte höjas.


**Inom hälsovården bör förebyggande åtgärder betonas.** Minst lika
viktigt som en fungerande hälsovård är att uppmuntra människor till att
röra på sig i vardagen, att se till att människor inte blir utbrända i sitt
arbete och att det finns en preventivt fungerande mentalvård. Det här
förbättrar livskvaliteten och minskar hälsoproblemen. Särskilt viktigt är
detta eftersom andelen äldre ökar, vilket ställer speciella krav på
hälsovården.


**Utbildning och bildning är grundrättigheter som ska vara
tillgängliga jämlikt för var och en.** Utbildning är viktigt eftersom det
främjar likställdhet och social rättvisa. Därför bör utbildningen vara
kostnadsfri från grundskolan upp till universitetsnivå, och de studerande
bör garanteras tillräcklig utkomst utan att vid sidan av studierna behöva
förvärvsarbeta eller lyfta lån. På alla nivåer bör det finnas tillräckliga
resurser för en högtstående utbildning som beaktar olikheterna bland de
studerande. En jämlik möjlighet till utbildning är också en
konkurrensfördel, eftersom ett litet land inte har råd att slösa bort sin
kunskapspotential.


**Varje barn bör erbjudas en god tidigfostran.** De nordiska ländernas
rådgivningstjänster är unika, jämte dagvården och familjeservicen bör de
fortsättningsvis utvecklas framför allt med tonvikt på barnens behov.


**Den högtstående och omfattande utbildningen är framgångssagan
i det finländska samhället.** Grundskolan och utbildningen på andra
stadiet bör ge varje ungdom olika möjligheter till senare utbildningsval.
Speciell uppmärksamhet bör fästas vid att invandrare i alla åldrar har
möjlighet att utbilda sig och hitta sysselsättning. På samma sätt måste
man fästa speciell uppmärksamhet vid de ungdomar som har svårigheter
att klara av grund- eller yrkesskolan. Det sätt på vilket samhället
värdesätter olika yrken styr ungdomarnas yrkesval. Dessutom bör
utbildningsutbudet och arbetsmarknadens behov sammanjämkas bättre
än hittills. Det fria bildningsarbetet och den alternativa pedagogiken bidrar
med värdefulla tillägg till utbildningsutbudet, och deras
verksamhetsmöjligheter bör stödas. Utbildningen av vuxna i alla åldrar är
värdefull enligt principerna om det livslånga lärandet.


**Universiteten och yrkeshögskolorna bör garanteras tillräckliga
resurser och självständighet visavi sin verksamhet.**
Forskningsfriheten är en central princip som bör respekteras även i
framtiden. Utbildning och vetenskap har sitt speciella värde som skapare
av bildning, och bör inte påtvingas resultatansvar och marknadsstyrning.
Å andra sidan är utbildning och vetenskap betydelsefulla främjare av
välmåga. När studenter och forskare erbjuds utrymme för kreativitet och
inlärning skapas kunnande som leder till ekonomisk framgång för
nationen. Den finländska högskolepolitiken bör även aktivt stöda
skapandet av ett europeiskt högskoleområde samt vetenskapens och
bildningens ställning i Europa. De studerandes och forskarnas
internationella rörlighet bör främjas, för det ökar kunskapsutbytet och den
kulturella förståelsen.


**Kulturen och konsten har både ett samhälleligt egenvärde och är
vägar till ett gott liv.** Kulturpolitikens värden är mångfald, frihet,
jämlikhet, ansvar och kontinuitet. Det bör vara möjligt att skapa och ägna
sig åt kultur ur flera olika utgångspunkter, och samhället ska inte reglera
kulturens innehåll. Staten bör bära sitt ansvar för finansieringen av
kulturen, kulturen ska inte vara beroende av kommersialism eller
välgörenhet. Alla har rätt till kultur.


### Utgångspunkten för likställdhet är olikhet


**Alla människor har rätt till ett fritt liv och lika möjligheter
oberoende av kön, könsidentitet och könsuttryck.** Det finländska
samhällets strukturer bemöter inte kvinnor och män jämlikt. Det
förhärskande tvåpoliga systemet begränsar många människors
möjligheter att förverkliga sig själva och fungera som
samhällsmedlemmar. Målsättningen för den gröna feminismen är att
förändra samhällsstrukturerna så att det skapas ett samhälle fritt från
förhandsförväntningar visavi kön och som därför är rejälare för alla. Den
gröna feminismen är också en männens befrielserörelse.


**Jämlikhet mellan könen bör vara det centrala inom samhälleligt
beslutsfattande.** Man bör med akt och mening söka upp och förändra
patriarkala strukturer som förhindrar kvinnor och män från att fullt ut och
mångsidigt delta i arbets-, familje- och samhällslivet. I all offentlig
verksamhet bör könsinverkan systematiskt och öppet utvärderas på
förhand. I idealsamhället behöver man inte fästa uppmärksamhet vid
könet, men de könsbundna strukturerna måste först synliggöras för att de
ska kunna förändras. Därför är könskvoter ett fungerande medel att
befrämja jämlikhet med. Lika lön mellan könen kan uppnås när de
ojämlikhetsskapande strukturerna förändrats.


**Var och en bör ha lika möjligheter att förena arbete och familj.**
Man bör speciellt ta itu med den arbetsdiskriminering som drabbar unga
kvinnor, och de utgifter för arbetsgivaren som orsakas av
föräldraledigheten bör delas jämnt mellan samtliga arbetsgivare. Också i
familjer där föräldrarna är av samma kön ska ha lika rätt till
föräldraförmåner. Pappornas ansvarstagande inom familjen och
delaktighet i barnens liv bör stödas och mammornas valmöjligheter
breddas. Den nuvarande föräldraledigheten bör förlängas till ett år
sammanlagt så att en del av ledigheten är öronmärkt för den ena
föräldern. Den gröna feminismen bidrar till att förverkliga jämlikhet inom
arbetslivet och stöder mångfalden vad gäller familjemodeller, samtidigt
som den frigör arbetsfördelningen inom familjerna från könsrollstänkande.


**Familjer bör bemötas jämlikt.** Äktenskapslagen bör förändras så att
lagen inte definierar parternas kön. Sambor och registrerade par av
samma kön bör få lika rätt till inre och yttre adoption, fertilitetsvård,
juridiskt föräldraskap och inkomstöverföringar som par av olika kön.
Myndigheternas sakkunskap om familjeformernas mångfald bör ökas så
att alla familjer kan få lika högtstående tjänster. Istället för myndigheter
och lagar ska människorna själva få definiera sin familj. I verkligheten kan
barn inom ny- och regnbågsfamiljer ha fler än två föräldrar. Även adoptivoch
distansföräldrarnas föräldraskap bör stödas. Adoptivföräldrar bör ha
rätt till samma förmåner som andra föräldrar. Möjligheterna att skaffa
barn och bilda ett parförhållande ska vara jämlika i samhället, men även
frivillig barnlöshet eller singelskap ska vara lika värdefulla och
respekterade val.


**Alla drar nytta av att jämlikheten främjas.** Männen är
överrepresenterade både bland de mest framgångsrika i samhället och
bland de värst marginaliserade. Även om kvinnors fattigdom ökat
oroväckande, utgör en skilsmässa eller arbetslöshet statistiskt sett en
större risk för män att till exempel marginaliseras, alkoholiseras eller bli
bostadslösa. Olika mäns färdigheter att fungera jämlikt och självständigt
som samhällsmedlemmar bör stödas genom att man försöker finna
metoder att vidga dagens alltför ensidiga mansmodell. På samma sätt bör
man stöda barns rätt till kontakt med sina föräldrar till exempel efter en
skilsmässa. Genom att speciellt se till att pojkar och unga män blir
delaktiga av jämlikhetsfostran kan man främja mångsidigare rollmodeller
och en äkta jämlikhet. Det nuvarande värnpliktssystemet diskriminerar
omotiverat männen och upprätthåller för sin del en värld där mannen ska
acceptera användande av våld och en hierarkisk handlingsmodell.


**Våld riktat mot kvinnor är ett allvarligt samhällsproblem i Finland.**
Att minska det könsspecifika våldet lyckas bara genom specialåtgärder.
Att upptäcka våld och skapa effektiva motåtgärder mot det förutsätter
samarbete mellan olika myndigheter, utbildning och att man betonar
frågans viktighet. Upptäckten, statistikföringen och stävjandet av hatbrott
måste bli effektivare. Hatbrott är till exempel brott begångna av rasistiska
skäl, brott som begåtts på grund av offrets sexuella orientering eller
hans/hennes övertygelse. Ett mer omfattande skydds- och stödsystem än
det vi har idag bör utvecklas både för offer och gärningsman. Barn och
unga bör uppfostras till att respektera olikheter och andra människors
integritet. Man bör också ingripa i det sexuella trakasseri som förekommer
bland ungdomen.


**Barn behöver frid och ro för att växa i sin egen takt.** Offentliga
utrymmen ska stå till allas förfogande, vara trygga och inte förtingliga
någon, av detta skäl ska likställighetslagen utsträckas till att omfatta inte
bara grundskolan utan också reklamen så att ingen förtingligas genom
den i offentliga utrymmen. I den tidiga fostran och i skolorna bör
verksamhetsplanernas könsinverkan utvärderas, man bör avstå från ett
heteronormativt innehåll inom undervisningen och lära ut korrekt kunskap
om sexualitet och sexuella minoriteter. Eleverna ska uppmuntras att
fördomsfritt söka sig till ämnen som intresserar dem och upptäcka sin
egen personlighet, utan könsroller.


**Utgångspunkten för ett humant åldrande måste vara att stöda
självständighet och funktionsduglighet.** Växelverkan och samarbetet
mellan olika åldersgrupper ska utökas och de förändringar som är av
nöden på grund av att andelen äldre bland befolkningen stiger ska
planeras och genomföras tillsammans.


**Handikapp eller sjukdom får inte begränsa rätten till offentliga
tjänster.** Handikappade ska ha rätt till bostad en subjektiv rätt till
nödvändig personlig assistent och stödtjänster. Hinderfriheten i samhället
bör aktivt befrämjas bland annat med hjälp av olika trafik- och
byggnadstekniska lösningar och datateknik. Genom att beakta de
handikappades speciella krav inom beslutsfattandet och
samhällsplaneringen stöder man deras rätt att fungera som fullvärdiga
samhällsmedlemmar. Detta innebär till exempel möjlighet till utbildning,
familjegrundande och medverkan i arbetslivet.


**I ett gott samhälle kan var och en fritt välja sin världsåskådning.**
Individuell frihet och likställdhet förverkligas bäst i ett mångkulturellt och
tolerant samhälle. Att konfronteras med och acceptera olikheter är
befriande för hela samhället. Såväl offentliga institutioner som arbetslivet
bör på ett jämlikt sätt vara öppet för olika kulturer, religioner och för
trolösa. Både invandrarminoriteternas och våra inhemska minoriteters
kulturer och religioner berikar de lokala traditionerna och blir en del av
den finländska kulturen. Människornas strävan att förverkliga sig själva
som en del av en större gemenskap bör stödas. Världsåskådnings- och
religionsfriheten bör försvaras, i ett mångkulturellt samhälle bör staten
bemöta alla religiösa gemenskaper jämlikt och statens speciella relation
till våra nuvarande två religionssamfund bör slopas. Man ska ändå inte i
toleransens namn acceptera att mänskliga rättigheter kränks, utan alla
bör avkrävas samma respekt för varandra.


**Vi behöver en mångsidig språkpolitik som tryggar språkens och
kulturernas mångfald, internationalisering och invandring.** Både
Finlands tvåspråkighet och de traditionella minoriteternas ställning bör
stödas. I tvåspråkiga kommuner bör man även i praktiken få service på
båda språken. Samernas rättigheter har fortfarande inte uppfyllts i Finland
i enlighet med internationella avtal. Samernas rätt att använda sina språk
samt deras rätt till mark, vatten och traditionella näringar bör garanteras i
lagstiftningen. Romernas ställning och utbildningsnivå bör förbättras och
möjligheterna att använda teckenspråk för dem som har det som sitt
"modersmål" bör främjas.


**Det bör bli verklighet av det grundlagsenliga
diskrimineringsförbudet.** Lagstiftningen mot diskriminering måste tas i
bruk på alla delområden i samhället. Lagen om likställdhet måste
kompletteras på så sätt att all diskriminering regleras på samma sätt. På
samma sätt bör minoritetsombudsmannen resurser och befogenheter
utsträckas till att omfatta även diskriminering av sexuell inriktning, av
handikappade och åldersdiskriminering. Den offentliga makten bör
producera information om likställdhets- och jämlikhetsplaneringen och till
exempel erbjuda arbetsgivarna skolning så att de planer som lagen kräver
medför verklig nytta i arbetslivet. En människa som hör till flera
minoriteter eller specialgrupper kan råka ut för en mångbottnad
diskriminering. Man bör fästa speciell uppmärksamhet vid att förebygga
och avvärja detta slag av diskriminering.


**Kravet på jämlikhet känner inga nationsgränser.** Finland är inget
jämlikhetens modelland, men i många länder är kvinnornas och olika
minoriteters ställning ändå sämre än hos oss. Finland bör lyfta fram
jämlikhets- och likställdhetsfrågorna i sina utrikesrelationer, inom
handelspolitiken, inom utvecklingssamarbetet och i verksamheten inom
Europeiska unionen. Utgångspunkten får inte vara en attityd som förringar
andra kulturer utan alla människors lika grund- och mänskliga rättigheter
och deras primära ställning till exempelvis jämfört med ekonomin.


### En etisk utrikespolitik


**Rättviseuppfattningen bör vara central inom utrikespolitiken.**
Finlands utrikes- och säkerhetspolitik bör grunda sig på ett vitt
säkerhetsbegrepp, en världsomfattande solidaritet, respekt för mänskliga
rättigheter och demokrati samt förebyggande av konflikter. Finland bör
stöda Förenta nationernas ställning som främjare av världsfreden och
global rättvisa.


**Finland bör förverkliga en etisk utrikespolitik med hjälp av vilken
man bygger upp en bättre värld.** En utrikespolitik som snävt
koncentrerar sig på den egna tillfälliga nationella nyttan gagnar inte
någon, utan skapar bara motsättningar mellan länder och människor. De
internationella rättsprinciperna bör omfatta alla stater och Finland bör
fördöma också den olagliga eller oetiska verksamhet som stater ägnar sig
åt, såsom terrorism eller tortyr.


**Biståndsmedlen bör före utgången av år 2010 höjas till den nivå
som FN rekommenderar, det vill säga 0,7 % av
bruttonationalprodukten, och före utgången av år 2015 till 1
procent i likhet med de övriga nordiska länderna.** Finland bör vara
ett exempel på hur man genom de rika ländernas insatser kan råda bot på
den värsta fattigdomen och garantera alla barn möjligheter till skolgång.
Förutom biståndsmängden är det viktigt att förbättra även kvaliteten;
resurser bör speciellt styras till utbildning av kvinnor och barn samt till att
förstärka medborgarsamhället och demokratin genom stöd till lokala
organisationer. De fattigaste ländernas skulder bör efterlåtas om dessa
länder förbinder sig till en fungerande och god administration.


**De nya hoten förutsätter förebyggande, mjuka lösningar.**
Säkerhetshoten har förändrats. Istället för traditionella militära och
statliga hoten har terrorism, kärnkraftskriser, världsomfattande epidemier,
informationssamhällenas sårbarhet och miljökatastrofer stigit fram som
nya hot. Dessa är i allmänhet övernationella och kräver internationellt
samarbete. De bästa motåtgärderna är mjuka, såsom en ökad global
rättvisa, en minskning av fattigdomen, miljöskyddssamarbete och
internationell avrustning.


**Finland bör avstå från allmän värnplikt och övergå till selektiv
värnplikt.** Betydelsen av internationella krishanteringsuppdrag har ökat,
och de flesta europeiska stater har avstått från allmän värnplikt. Istället
för att förbereda sig på hot från massiva markattacker ska resurserna
användas effektivt för att svara mot dagens hot. Finland bör underteckna
Ottawa-fördraget mot användningen av landminor. De resurser som
frigörs när man överger dagens värnpliktssystem bör speciellt styras till
avvärjning av nya icke-militära hot samt till att göra utbildningen mer
tidsenlig. Vapenvägrarnas fängelsedomar bör avskaffas omedelbart.


**Finland och Europeiska unionen bör också bära sitt ansvar för den
globala säkerheten.** Utgångspunkten för krishanteringen bör alltid vara
strävan till fred och respekt för de mänskliga rättigheterna. I synnerhet
bör man utveckla förmågan till civilkrishantering, verksamheten bör
betona vikten av fungerande samhällsstrukturer vid förebyggandet av
kriser och speciellt vid eftervården av kriser. Europeiska unionen är ett
gott exempel på hur man genom ekonomiskt samarbete kan bygga upp
fred, välstånd och stabilitet, och i denna anda kan man se unionens
utvidgning som en utvidgning också av säkerheten. Finland bör för sin del
verka för att motsättningarna i världen minskar, i synnerhet bör man
stöda dialogen mellan kristendom och islam i Europa. Världsfreden och en
rejäl världsordning förutsätter att det finns respekt mellan olika religioner
och kulturer. Finland bör inte ansöka om medlemskap i Nato. Finlands
riksdag bör även i fortsättningen ansvara för försvaret av Finland, för
militärresurserna och krishanteringsoperationerna.


**Finland bör i EU verka för att den demokratiska utvecklingen i
Ryssland stöds.** En utvidgning av de mänskliga rättigheterna och
yttrandefriheten skulle stabilisera utvecklingen i Ryssland och avspegla sig
som en lugnande faktor i hela Eurasien. En negativ utveckling igen medför
förutom mer mänskligt lidande i Ryssland också större utmaningar för
gränsbevakningen i kriminaliteten i Finland.


## II En ekonomi som tjänar människor och miljö


*En kvantitativ tillväxt avslöjar ingenting om samhällsutvecklingen.
Målsättningen för den ekonomiska politiken måste istället för ekonomisk
tillväxt vara människans och miljöns välbefinnande. Marknadsekonomin är
en god dräng men en dålig husbonde. En rättvis ekonomi förutsätter
politisk styrning både lokalt och globalt. Spelreglerna inom arbetslivet
måste förändras så att arbetet anpassas till att följa människornas behov.
Vi behöver en grundinkomst för att trygga vardagen och ge folk mod att
göra livsval.*


### Ekonomins nya strukturer


**Bevarandet av välfärden är i framtiden möjligt bara om
produktionen och konsumtionen blir mer ekoeffektiva.** Hela det
ekonomiska systemet måste bli hållbart ur miljösynpunkt. Det förutsätter
att man kontinuerligt ställer konkreta målsättningar för en minskning av
användandet av naturresurser och energi. I takt med den teknologiska
utvecklingen behövs i framtiden bara en bråkdel av dagens råvarumängd
för att producera produkter och tjänster. Ny teknologi räcker ändå inte i
sig, det behövs också samhällelig styrning, en ansvarsfull
affärsverksamhet och förändringar i konsumtionsvanorna. Byggandet av
ett hållbart samhälle kräver inte en sänkning av välfärden, utan en
heltäckande strukturomvandling, där den ekologiska, sociala och
ekonomiska hållbarheten går hand i hand.


**Ett centralt medel för en ekologisk strukturomvandling är att
inrikta beskattningen på materiell konsumtion och belastning av
naturen.** Det grundläggande problemet i den nuvarande ekonomin är att
miljöskadorna inte ingår i priserna. Genom utsläppshandel och en
ekologisk skattereform kan man till exempel främja återanvändning,
minska i synnerhet användningen av icke-förnybara naturresurser samt
öka produkternas och energiförbrukningens ekoeffektivitet.


**Ett bra skattesystem jämnar ut inkomstfördelningen och är enkel
och motiverande till sin struktur.** Genom en ekologisk skattereform
kan arbetsbeskattningen gradvis minskas, vilket innebär att
arbetsmotivationen ökar. När man i ett system baserat på en
grundinkomst dessutom sammanjämkar arbete och socialskydd bättre blir
slutresultatet att det alltid är lönsamt att arbeta.


**Att förbättra sysselsättningen är en viktig målsättning ur
välfärdsperspektiv och nationalekonomiskt sett.** Den ekologiska
skattereformen och grundinkomsten förbättrar sysselsättningen.
Sysselsättningen stöds också av ett mångsidigt näringsliv som inbegriper
olika former av företagande. Man bör till exempel förbättra
verksamhetsbetingelserna och konkurrensförmågan för små- och
familjeföretagare samt andelslag, och det gäller att hitta nya och
lönsamma yrken och tjänster. Det borde vara möjligt att grunda
allmännyttiga företag i Finland.


**Framgång i den globala ekonomin förutsätter att man är en
föregångare.** Finland bör målmedvetet satsa på miljövänlig teknologi, en
bransch där det råder stark tillväxt, på servicetjänster och en nyskapande
ekonomi. Det gäller att utnyttja våra starka sidor, det socialt jämlika och
högtstående utbildningssystemet samt kulturen och bildningen. Ett
exempel på en finländsk framgångssaga är vårt unika biblioteksväsende.
Kunniga yrkesmänniskor är och kommer att fortsätta vara Finlands
främsta styrka i den internationella ekonomin.


**Ansvaret för serviceproduktionen ska också i fortsättningen vara
offentligt.** Vid utbudet av offentliga tjänster är det viktigaste inte hur de
produceras utan hur de inverkar på folks livskvalitet, på miljön och den
allmänna välfärden. En mångfald av socialt och ekologiskt hållbart
producerade tjänster bör stå till buds så att de svarar mot olika
människors olika behov. Kommunernas viktigaste lagstadgade tjänster ska
dock, för att garantera säkerheten, framför allt ske inom kommunal regi
och vara baserad på kommunens egen långsiktiga serviceproduktion.


**I ett fungerande samhälle stöder den offentliga, den privata och
tredje sektorn varandra.** En omfattande offentlig sektor utjämnar
inkomstskillnaderna, ökar jämlikheten mellan medborgarna och fungerar
som ett socialt skyddsnät. Det utgör det stabila botten på vilket man
sedan kan skapa en företagarkultur som baserar sig på kunnande och
kreativitet. Inom den tredje sektorn fungerar en mängd allmännyttiga
organisationer som inte eftersträvar vinst och som också producerar
tjänster åt kommuninvånarna. Deras ställning bör tryggas och värdet på
det arbete tusentals frivilliga inom dessa organisationer utför bör
erkännas för att de ska bli framgångsrika och klara sig i konkurrensen. De
offentliga anskaffningarna bör gynna ekologiskt och socialt hållbara
produkter och tjänster, såsom förnybar energi, ekomat och rejäl handel.


**Problemen med EU:s inre marknad måste lösas. Varors, tjänsters,
kapitalets och människors fria rörlighet har höjt minimikraven på det
sociala skyddet i Europa och på jämlikhetspolitiken.** Å andra sidan har den
fria rörlighetens princip begränsat till exempel staternas möjligheter att
idka en alkoholpolitik med betoning på folkhälsan. En ökad handlingsfrihet
för Unionen vad gäller basservice är inte önskvärd, basservicen bör
beslutas om nationellt.


**Den globala ekonomin behöver styrning.** Frihandelns försvarare kör
en ekonomisk modell som inte bryr sig om miljön, som tillspetsar
inkomstskillnaderna ännu mer och utnyttjar konkurrensmässiga
snedvridningar. En oreglerad frihandel är inte förenlig med någon nations
intressen eftersom den är inriktad bara på kortsiktig nytta. Det finns ingen
äkta frihandel, för förespråkarna av den försvarar ofta tullar och
exportstöd för att skydda det egna landets ekonomi. Samma regler ska
gälla alla länder - dock med beaktande av skillnader i utgångssituation
och utifrån rättviseprinciper. Internationella valutatransaktioner bör
regleras med mekanismer som till exempel Tobin-skatten.


**Världshandelns regler får inte begränsa staternas möjligheter att
svara för sina medborgares välfärd.** Utvecklandet av det
internationella ekonomiska systemet bör ske på rättvis bas, till exempel
bör HIV-mediciner och vacciner mot smittosamma sjukdomar vara
förmånliga och tillgängliga överallt. Arbetstagarnas rättigheter bör
förbättras globalt. En rejälare och mer hållbar globalisering av ekonomin
ger staterna bättre möjligheter än idag att svara på strukturomvandlingen
av deras egna arbetsmarknader. Härmed förbättras även Finlands
förutsättningar för att idka en långsiktig och socialt hållbar
sysselsättningspolitik.


### Miljöpolitiken skapar välfärd


**En god miljöpolitik ökar välfärden.** Genom att förena en ansvarsfull
miljöpolitik med utnyttjande av en högtstående miljöteknologi kan Finland
bli en föregångare internationellt. Det här skulle skapa en alldeles ny
välmåga i hela landet och garantera att vår mat och våra produkter är
trygga - nya arbetsplatser skulle uppstå och rörelsefriheten och
boendetrivseln öka.


**Miljöskyddskraven bör styra all politik.** Inom energiproduktionen bör
man betona utlokalisering, energibesparing och förnybara energikällor på
så sätt att 2/3 av energin år 2050 erhålls genom förnybara energikällor
och att energiproduktionens växthusgaser minskar med 80% jämfört med
år 1990. För att undvika onödig trafik bör boendeområdena planeras tätt
men trivsamt så att den viktigaste servicen ligger nära. Den trafik som är
nödvändig bör för att minska på utsläppen i högre grad bestå av kollektivoch
lätt trafik än av privatbilism. Det privatbilsbestånd som kvarstår bör
genom beskattning och andra sporrar styras till att framför allt bestå av
ekobilar. Också utsläppen från vatten- och flygtrafiken bör begränsas.


**Man måste ifrågasätta en kultur som betonar varukonsumtion, för
den ökar inte människornas välmåga.** Det är varukonsumtionen som
orsakar största delen av miljöproblemen och därför bör den
miljöbelastning den orsakar minskas genom att tyngdpunkten flyttas. Vi
måste övergå till en mer ekologisk konsumtion som sätter värde på fritid
och service, en konsumtion som producerar välfärd. Produktmärkningen
bör utvecklas för att underlätta valet av mer ekologiska och trygga
alternativ.


**De centrala principerna för en hållbar utveckling utgörs av
försiktighetsprincipen, skadorna ska åtgärdas på plats och den
som orsakat skadan ska också ha utgiftsansvaret.** Detta förverkligas
inom utsläppshandeln när staten delar ut utsläppsrätterna på auktion och
förhindrar att oförtjänta vinster går till energiproducenterna. Att
producera avfall som inte bryts ner ska göras så olönsamt som möjligt,
återanvändningen igen förmånlig och behändig. Kemikaliseringen är
fortfarande ett allvarligt problem både för människor och miljö och vi har
alltjämt alltför liten kännedom om vilken inverkan en betydande del av de
ämnen som är i bruk har. Värderingen av skadligheten hos olika
kemikalier får dock inte innebära att djurförsöken ökar. Användningen av
kemikalier som misstänks ha skadlig inverkan bör begränsas i enlighet
med försiktighetsprincipen, och den nationella kemikaliepolitiken bör
utvecklas i enlighet med de villkor tryggheten för människor och miljö
ställer.


**Jordbruket bör uppmuntras i riktning mot en mer etisk och
ekologisk produktion än idag.** Innovationer bör förutom inom
teknologin sökas inom ekologin, jordbruket kan utvecklas så att
näringsämnena återanvänds, miljön omhändertas och husdjurens
arttypiska beteende främjas. Att bevara landsbygden livskraftig
förutsätter en mångsidigare näringsstruktur. Produktionen av energiväxter
såsom rörflen och oljeväxter bör främjas, detsamma gäller
tillvaratagandet av biogaser från exempelvis djurspillning. Ekoproduktion
bör gynnas, minimikravet är att 20 % av Finlands matkonsumtion inom
utgången av år 2015 består av ekomat. Gynnandet av närproducerad mat
är vettigt med tack vare dess goda ekobalans och med tanke på
regionalpolitiken.


**Man bör satsa på förstärkande av företagsamheten och
andelslagsverksamheten i synnerhet inom ekologiskt hållbara
branscher.** Användningen av förnybar energi förbättrar inte bara miljöns
tillstånd utan garanterar också servicetryggheten och höjer
sysselsättningen i hela landet.


**Mat är inte vilken konsumtionsförnödenhet som helst.** Var och en
har rätt till hälsosam föda, vars ursprung är känt. Vad gäller
matdistributionen bör man, istället för det nuvarande systemet som
grundar sig på privatbilism och köpcentra, istället gynna närbutiker och
direktförsäljning samt utveckla olika sätt att leverera dagligvarorna direkt
till konsumenterna. Genmanipulerade organismer får inte komma ut i
miljön om man inte kan påvisa att de inte är förknippade med någon
miljö- eller hälsorisk. Vegetarianism minskar den ekologiska belastningen
och vegetarisk kost bör lyftas fram som ett fullvärdigt näringsalternativ
genom att stöda tillgången till information om mångsidig och hälsosam
vegetarisk kost.


### Ett gott liv som utgångspunkt
för den ekonomiska politiken


**En framgångsrik ekonomi är den där den mänskliga välmågan
ökar.** Ekonomisk tillväxt motiveras i allmänhet genom att människornas
välmåga ökar. I verkligheten mäter bruttonationalprodukten (BKT) och
andra tillväxtmätare dock inte välmågan utan penningekonomins storlek.
BKT-tillväxt står heller inte i direkt förbindelse med hur välfärdssamhället
finansieras eller sysselsättningsgraden utan det kan till exempel tvärtom
handla om produktivitetstillväxt på bekostnad av sysselsättningen. Man
måste således börja mäta ekonomisk framgång på ett annat sätt.


**Samhällsstrukturen ska stöda försöken att uppnå ett gott liv.**
En höjning av den levnadsstandard som är baserad på ägande ökar lyckan
bara till en viss gräns. En oändlig ökning av rikedomar ska inte utgöra
utgångspunkten för politiken, utan i dess ställe bör man ställa
förhindrandet av lidande och tryggandet av grundbehoven.


**Vi behöver en tidspolitik där höjningen av arbetets produktivitet
ökar löntagarens fritid.** Industrisamhällets stora löfte var att när
produktiviteten ökar så får människan tid över för annat. Privat gör
mången redan detta val, men man borde uppnå detsamma inom hela
samhället: produktivitetsökningen borde till exempel kunna utnyttjas i
form av längre ledigheter och kortare arbetsvecka.


**Kreativitet föds av att människan har tid att vara och att tänka.**
Att kunna stanna upp är en bristvara idag och hindrar kreativt
idékläckande och möjligheten att ifrågasätta. En ständig uppställning av
nya mål ökar konkurrensen överallt, och en stressad människa som hela
tiden har bråttom trivs allt sämre i arbetet och på fritiden. Förutom
bristen på motion ökar bristen på sömn illamåendet. Den kollektiva
sömnbristen är verklighet - av de finländska arbetstagarna lider över
hälften av minst en timmes sömnbrist varje natt. Den ständigt ökande
brådskan och ett konkurrensbetonande samhälle ger heller ingen tid över
för goda människorelationer, för verksamhet inom självvalda gemenskaper
och en hälsosam ensamtillvaro. Samhället borde göras mildare och mer
tolerant inför olika val av livsbanor. En plats där man har rätt att vara
långsam och till och med att misslyckas.


**Från ett linjärt karriärtänkande till en mjuk våg - de krav som
ställs på oss ska anpassas till vår livssituation.** I början av vågen,
den tid då barnen föds och är små, bör bägge föräldrarna, om de så vill,
ha möjlighet att arbeta halvtid eller jobba på distans. På så vis har de
möjlighet att vara mer med barnen, uppleva en maklig vardag och må väl.
När barnen vuxit sig större kan föräldrarna återvända till jobbet på heltid.
När åren gått ska det igen finnas en möjlighet att arbeta deltid, att
utnyttja de kunskaper man förvärvat och förmedla dem vidare. När det
finns tillräckligt med tid för vila och förströelser mår människan bra,
oberoende av ålder.


### Grundinkomsten skapar ett humant arbetsliv


**Den skyddslöshet förändringarna inom arbetslivet ger upphov till
återspeglas inom hela samhället.** Vi bör söka lösningar som å ena
sidan förstärker grundtryggheten och å andra sidan ökar folks möjligheter
att byta till ett nytt jobb. Socialskyddet som ligger till grund för det
nordiska välfärdssamhället har på ett betydande sätt befrämjat den
samhälleliga rättvisan. Systemet måste dock utvecklas för att svara mot
nutidsmänniskornas föränderliga behov. Dagens socialskydd är i alltför
hög grad knutet till individens arbetshistoria, och därmed blir tryggheten
för de arbetslösa och för snuttjobbarna svag. Grundtryggheten får inte
vara tillfällig, även om arbetet är det.


**Man bör ta i bruk en månatlig grundinkomst för varje vuxen
medborgare.** En för alla lika stor grundinkomst - något som även gått
under namnet medborgarlön - skulle garantera en rimlig utkomst och
ersätta huvuddelen av de nuvarande grundtrygghetssystemen.
Grundinkomsten ger människorna frihet och tid att göra de livsval de
önskar. Den ökar utbudet på arbete och mångfalden av det, eftersom en
stor del av deltidsarbetet och det arbete som baserar sig på ens hobbyer
skulle bli ekonomiskt lönsamt. När arbete blir möjligt för fler än idag
skulle även minskningen av försörjningsrelationen som den åldrande
befolkningen ger upphov till lindras. Samtidigt skulle det skuldbeläggande
och skuldpåtagande som idag förknippas med nyttjande av socialskydd
upphöra och effektivisera socialadministrationen samt minska det
byråkratiska godtycket. Grundinkomsten hjälper folk att planera sina liv
oberoende av föränderliga arbets- livssituationer, och förstärker
trygghetskänslan, hoppfullheten och förmågan att behärska sitt eget liv.


**Ett socialskydd som grundar sig på en grundinkomst förbättrar
företagarnas och småinkomsttagarnas situation.** Det bör finnas en
sporrande möjlighet att förena förvärvsinkomster och samhällsstöd. Med
en grundinkomst blir även små tilläggsinkomster lönsamma och därför
skulle systemet förbättra såväl snuttjobbarnas som de studerandes
situation, liksom även deras som står utanför arbetsmarknaden.
Grundinkomsten skulle stärka företagarnas inkomsttrygghet och göra
företagandet till ett säkrare livsval än idag, på samma sätt skulle det öka
möjligheterna till produktiv verksamhet utanför arbetslivet, såsom
konstnärligt skapande och frivilligarbete. En grundinkomst skulle ge
människorna ny tro på företagsamhet och förverkligande av de egna
drömmarna.


**Arbetsformerna och arbetstakten bör anpassas efter
människornas behov.** En lycklig arbetstagare är en god, kreativ och
effektiv arbetstagare. På grund av att gränsen mellan arbete och fritid
suddats ut ökar även behovet av ett smidigare arbetsliv, var och en bör ha
möjlighet att friare definiera sin arbetstid i enlighet med sina egna
utgångspunkter. Till exempel bör alterneringsledighetssystemet stödas för
det gör det lättare att orka i arbetet, och ökar den allmänna välmågan.
Var och en bör ha rätt att planera sitt liv också längre in i framtiden,
omotiverade snuttjobb får inte skapas då arbetsbehovet är konstant.


## III Mera demokrati


*En bättre värld föds inte som given ovanifrån, utan genom människornas
frivilliga verksamhet. Människorna bör på olika sätt och i vidsträckt
omfattning kunna påverka gemensamma angelägenheter, såväl lokalt,
nationellt som globalt. Möjligheten att påverka den omgivande världen är
en del av ett betydelsefullt och gott liv. Rätten att delta i beslutsfattandet
får inte basera sig på härkomst utan på ett öppet och deltagande
medborgarskap. Medborgarskapet bör ses som ett samhällsavtal mellan
alla i Finland bosatta personer och som ett förbindande till demokratiska
och humana värden. Den representativa demokratin måste kompletteras
med en direkt deltagande demokrati, där initiativet till beslut också kan
komma direkt från av en grupp medborgare. En av befolkningen åberopad
folkomröstning ska vara bindande. Även företagen och affärslivet ska i
proportion till sin makt bära ansvar för den gemensamma välfärden. Med
vår globala politik vill vi etablera rejäla och ekologiskt hållbara spelregler
och trygga mänskliga rättigheter och en grundutkomst för var och en.*


### Makten tillhör folket


**Det bör skapas lika möjligheter för alla att vara med och definiera
de livsvillkor vi människor ställer upp för oss själva.** Den nuvarande
representativa demokratin, där folk är inbördes jämlika bara under
valdagen räcker inte för de gröna. Vi måste få mer demokrati och den
måste fördjupas. Den gröna formen av demokrati uppstår där människor
har att göra med varandra, utbyter erfarenheter och åskådning och
strukturerar sin gemensamma sanning och reglerna för den. Det
väsentliga är att allting människan kan påverka bör vara möjligt att
ifrågasätta.


**Vi behöver förutom gräsrotsdemokrati även representativ
demokrati.** Den representativa demokratin bör göras genomskinligare.
Det bör skapas nya sätt för ledamöter och väljare att ha kontakt med
varandra. Medborgardemokratin bör inte begränsas bara till Finland och
Europeiska unionen. Eftersom vår nationella demokrati skapades genom
människors frivilliga verksamhet kan även globaldemokratin utgå från
gräsrötterna. Enligt de gröna kan man ägna sig åt globaldemokrati såväl i
FN:s högkvarter som i förortens klubblokal. De gröna anser också att
Europeiska unionens institutioner bör demokratiseras, liksom även de
globala organisationerna.


**Det bör bli lättare att erhålla medborgarskap och man bör utöka
de övriga i landet bosattas möjligheter att delta i samhällslivet.**
Medborgarskapsbegreppet bör vidgas, istället för härkomst bör finländskt
medborgarskap ses som ett samhällsfördrag mellan alla som bor i landet
och som en bindning till demokratiska och humana värderingar. Man kan
inte längre tala nationalstater, eftersom det redan från början konstgjorda
begreppet om ett folk som delar samma ursprung, har föråldrats på grund
av invandring och den fria rörligheten inom EU. Det bor tiotusentals
människor i Finland vars ställning på grund av avsaknad av
medborgarskap är orimligt ojämlik. Också deras möjligheter att delta i
samhällslivet bör stödas. I rättvisans namn bör alla i Finland bosatta ha
rätt till basservice.


**Medborgarna - i ovan definierad mening - bör garanteras
tillräckliga förutsättningar att diskutera och förbereda frågor och
fatta beslut i gemensamma ärenden.** Den deltagande demokratins
naturliga kärna är den människogemenskap som redan existerar. Den
deltagande demokratin förverkligas områdesvis, i bostadshus,
konsumenter emellan och dem emellan som nyttjar samhälleliga tjänster
samt på arbetsplatserna. Förutom att skapa en egen gemenskap är dess
uppgift att påverka i kommunala, i nationella, i europeiska och till och
med i globala frågor. Den deltagande demokratins grupper bör garanteras
tillräckliga resurser för att kunna övervaka myndigheternas verksamhet.
Formen för den deltagande demokratin kan vara mångbottnad och den
kan organiseras bland annat av staten, kommunerna, Europeiska unionen,
medborgarrörelserna och partierna.


**En icke-våldsbetonad och öppen medborgarolydnad som riktar sig
mot oetisk verksamhet måste godkännas som ett sätt att påverka.**
Var och en ska ha rätt att kritisera och motsätta sig olägenheter i
samhället, till exempel bör vapenvägran befrias från straffrättsliga
påföljder. Genom historien har folk byggt upp ett bättre samhälle tack
vare enskilda individers mod att sätta sig upp mot oetiska,
diskriminerande eller miljöförstörande handlingar.


**Den upplysta konsumenten kan styra utvecklingen av ekonomin.**
En konsument som är medveten om följderna av och incitamenten till sina
köpbeslut skapar en positiv tävlan i samhällsansvar mellan företagen. Den
här verksamheten bör stödas bland annat genom att öka
genomskinligheten och öppenheten, och genom att utvidga användningen
av frivillig produktmärkning. Goda exempel på detta är den rejäla handeln
och eko-produktionen.


**Principerna om lika deltagande och demokrati bör förverkligas
också i informationssamhället.** Byggandet av informationssamhället
har blivit ett av de stora nationella projekten. Storföretagen och
myndigheterna har resurser att köra sina egna intressen, men
konsumentens och medborgarens synvinkel riskerar att hamna i lä. Det
gäller att se till att människan röst blir hörd i den lagstiftning som formar
vår framtid.


**Medborgarnas rätt till mångsidig information är en förutsättning
för demokrati.** Den deltagande demokratin kräver en kontinuerlig
diskussion och tillgång till information. De nya sätten att förmedla
information bör öka växelverkan mellan beslutsfattare och medborgare,
och på så sätt göra det lättare för folk att bilda sig en åsikt och uttrycka
den. Genom att utveckla den representativa demokratin till att bli
interaktiv kan man bygga upp en diskuterande demokrati, vars beslut är
baserade på ett öppet och jämlikt utbyte av åsikter. Intimitetsskyddet och
medborgarfriheterna bör ombesörjas även i informationssamhället.


**Den direkta demokratin kompletterar den representativa
demokratin.** Det behövs direkt demokrati i allt beslutsfattande.
Nationella och kommunala folkomröstningar bör bli vanligare och deras
utslag bindande. Med stöd av ett tillräckligt stort antal medborgare ska
det vara möjligt att underställa ett medborgarinitiativ eller ett beslut fattat
av de folkvalda en bindande folkomröstning. Inom kommunerna bör man
mer än hittills ta i betraktande kommuninvånarna när viktiga frågor
förbereds och uppmuntra till medborgarinitiativ. Den representativa
demokratin bör förnyas för att garantera jämlikheten mellan medborgarna
och partierna, detta förutsätter till exempel att valkretsarna och valsätten
blir rättvisare.


**Också den representativa demokratin och partierna bör svara på
tidens utmaningar.** Politik är kampen mellan olika alternativ och
ideologier. Det ofta använda begreppet realpolitik är vilseledande på så
sätt att det ger intryck av att det skulle kunna finnas en värdeneutral,
rationell politik fri från ideologier. Så är det dock inte, och bristen på
alternativ är ägnad att minska människornas intresse för politik. Om det
bara finns ett alternativ gör det detsamma vem som förverkligar det. Det
är nödvändigt att återge politiken dess heder. Partierna behövs för att
bygga ett bättre samhälle. I detta arbete fungerar medborgarsamhället i
fruktbar samverkan med partierna som deras utmanare och som
ifrågasättare av deras sätt att verka.


### En öppnare Europeisk union


**Det är tid att öppna Europeiska unionen för medborgarna.**
EU grundades ursprungligen som en mellanstatlig organisation och man
ansåg det inte nödvändigt att medborgarna skulle ha möjligheter till
direktpåverkan. När unionens befogenheter blivit större är det dock
befogat att förstärka öppenheten och demokratin i unionens eget
beslutsfattande. Att öka Europaparlamentets makt och dess öppenhet kan
ses som en del av förstärkandet av medborgarnas påverkningsmöjligheter.


**Medborgarna bör också ges direkta påverkningsmöjligheter.**
När man besluter om grundlagsenliga frågor har folkomröstningar i
praktiken blivit regel inom hela unionen. Även i Finland bör man ändra
grundlagen så att den liknar den modell man har i Danmark. Detta skulle
innebära att riksdagsbeslut, som i betydande grad överför nationella
befogenheter till överstatliga organ, såsom till unionen, skulle underställas
medborgarna att godkänna eller förkasta.


**Målsättningen är ett starkt europeiskt medborgarsamhälle.**
Ett sådant föds när man i EU-länderna får upp ögonen för gemensamma
problem och föreslår gemensamma lösningar på dem.
Medborgarsamhällets kärna består av europeiska
medborgarorganisationer, deras verksamhetsförutsättningar bör
förstärkas. Europeiska unionens och medlemsländernas regeringar får
medborgarnas förtroende bara genom gärningar som visar att man på
allvar vill förbättra folks livskvalitet. Dessutom bör Europeiska unionen
fungera som en föregångare och ta i bruk ett öppet medborgarskap som
godkänner alla människor som bor inom området som EU-medborgare. I
detta nu bor det i medlemsländerna hundra tusentals eller rentav miljoner
människor, som inte har något EU-lands medborgarskap, i praktiken
tvingas de leva utan grundtrygghetsgaranti. Ett EU-medborgarskap skulle
ge dem de rättigheter lagen stipulerar och möjligheter att påverka
beslutsfattandet inom EU. Också utvidgningen av unionen ska ses som en
möjlighet att främja demokrati och välstånd överallt i Europa.


**Det kan inte finnas demokrati utan öppenhet och lika deltagande.**
Offentligheten är numera en viktigare princip än hemlighållandet, men
ändå har i synnerhet regeringarna ägnat sig åt hemlikhetsmakeri i ett
flertal frågor. Europeiska unionen kan inte bli demokratisk om inte det
nationella EU-beslutsfattandet är demokratiskt, och vice versa förlorar det
nationella hemlighetsmakeriet sin grund om öppenheten inom EUlagstiftningen
ökas. Man bör ta i bruk könskvotering inom de av EU
utnämnda organen, såsom kommissionen och domstolarna. Europeiska
unionen bör även överväga att utlysa kvoter för de europeiska företagens
styrelser.


### Globaliseringen behöver styrning


**När ekonomin är internationell måste också politiken
internationaliseras.** Globaliseringen är inte bara ett fenomen inom
ekonomin. Målsättningen bör vara ett globalt system som skapar rejäla
spelregler för handeln och ekonomin och tryggar de mänskliga
rättigheterna. En demokratisk styrning av globaliseringen ger större
möjligheter än idag till en mer jämlik kulturell växelverkan mellan olika
länder och kultursfärer. Det handlar med andra ord även om ett sätt att
bygga upp en rättvisare, mer hållbar värld med större kulturell mångfald.
Vägen är lång, men steg i rätt riktning måste modigt tas och med
medvetenhet om målet.


**De mellanstatliga organisationerna bör demokratiseras.**
Globaliseringen har berövat i synnerhet de enskilda staterna deras
maktbefogenheter, staterna har å sin sida som motåtgärd överfört makt
till övernationella aktörer. Den mest betydelsefulla av dem är Europeiska
unionen, som anklagats för att lida av ett demokratiunderskott. Betydligt
mer odemokratiska är dock de rent mellanstatliga organisationerna, som
skapar spelregler för den internationella handeln och ekonomin.
Öppenheten och demokratin inom WTO, världsbanken och den
internationella valutafonden bör ökas och deras främsta målsättning bör
vara att främja en socialt och ekologiskt hållbar utveckling. Att förnya
världshandeln så att globaliseringens förtjänster fördelas rättvisare är det
bästa sättet att öka den sociala tryggheten för alla.


**Det bör grundas en global miljöorganisation underställd FN.** Den
globala miljöpolitiken behöver ett starkt ledarskap och ordentliga kliv
framåt. Den nya organisationens uppgifter vore att leda klimatpolitiken,
skapa bindande regler samt konkreta och tillräckliga utsläppsmål, och
även övervaka att de följs.


**Europeiska unionen bör bli en föregångare när det gäller att
behärska globaliseringen.** EU bör främja uppkomsten av internationella
och bindande spelregler. Detta innebär också större befogenheter inom
unionen än idag i frågor, där konkurrensen mellan staterna eller de
mångnationella storbolagens verksamhet äventyrar människors eller
miljöns välbestånd.


**Demokrati, mänskliga rättigheter och rättvisa bör betonas i det
internationella systemet.** Förenta nationerna bör förnyas och dess
betydelse stärkas så att en enda stormakts styrkepolitik inte kommer åt
att styra världspolitiken. Rädslan för terrorism får inte leda till att
västländerna inskränker på demokratin, för begränsning av individens
frihet och de mänskliga rättigheterna minskar inte på terrorismen.
Demokratin bör tvärtom utvidgas. Historiska meningsskiljaktigheter och
konflikter som härrör sig från kolonialtiden bör lindras, till exempel genom
att ta itu med historiska barlaster på samma sätt som den sydafrikanska
sanningskommissionen gjort. Ursprungsfolkens rättigheter bör
förverkligas. Det internationella samfundet bör målmedvetet kämpa mot
kvinno- och barnhandel, mot bruket av barnarbetskraft, tortyr,
diskriminering och våld mot civila samt arbeta för att dödsstraffet
avskaffas överallt i världen.


**Att inverka på globaliseringen kräver verklig kunskap.** Till grund för
besluten bör man ha aktuell och könsdifferentierad kunskap om
globaliseringens verkliga effekter, till exempel på människors liv och på
sysselsättningen. Fattigdomen både i Europa och i utvecklingsländerna
håller på att feminiseras, för det är kvinnorna som i allt högre grad nyttjas
som tillfällig arbetskraft överallt i världen. Ändå är sysselsättningen av
kvinnor det säkraste sättet att se till att familjen som helhet hålls ovanför
fattigdomsgränsen, på motsvarande sätt ökar kvinno- och barnhandeln i
fattiga länder om arbetslösheten bland kvinnorna är hög. Även om det
s.k. glastaket som begränsar kvinnors arbetskarriär delvis är borta i de
utvecklade länderna, och kvinnor till och med kan hittas i företagens
högsta ledning, drabbas en del av kvinnorna av bestående fattigdom.
Denna utveckling kan brytas bara genom att man griper in i
globaliseringsutvecklingen och världshandelns strukturer - de som idag
styrs av affärsvärlden.


**Framtiden byggs av det vi gör idag.** Med hjälp av den gröna politiken
är det lättare att bygga upp en bättre morgondag för alla.


### Vår uppgift är en rejäl förändring!



