---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:40.230790
title: "Vihre\xE4n liiton vammaispoliittiset tavoitteet"
type: erityisohjelma
url: https://www.fsd.tuni.fi/pohtiva/ohjelmalistat/VIHR/881
year: 2006
---


# VIHREÄN LIITON VAMMAISPOLIITTISET TAVOITTEET


*Hyväksytty Vihreän liiton valtuuskunnassa 26.2.2006*


*Tässä tavoiteasiakirjassa määritellään Vihreän liiton vammaispoliittiset
tavoitteet. Näitä tavoitteita tulee aktiivisesti pyrkiä toteuttamaan kaikilla
päätöksenteon tasoilla.*


## Vammaispolitiikan tavoitteeksi itsenäinen elämä


Hyvän vammaispolitiikan lähtökohtana on perus- ja ihmisoikeuksien
kunnioittaminen ja tavoitteena itsenäinen elämä. Itsenäinen elämä tarkoittaa
yksinkertaisesti tavallista elämää, jossa ihminen tekee itse omat päätöksensä.
Hyvä vammaispolitiikka takaa mahdollisuudet toteuttaa nämä päätökset.


Vammaispolitiikka koskee kaikkia vammaisryhmiä: liikunta-, kuulo- ja
näkövammaiset, erilaiset oppijat sekä kehitysvammaiset. Vammaisen ihmisen
oikeuksien on toteuduttava riippumatta hänen asuinpaikastaan, iästään,
sukupuolestaan, etnisestä taustastaan tai muusta ominaisuudestaan. Palvelujen on
oltava joustavia, jotta ne toimivat kaikissa elämäntilanteissa.


Toimenpiteet:


**Arvioidaan päätöksiä myös siltä kannalta, kuinka ne vaikuttavat vammaisten
elämään.** Arvion voi suorittaa esimerkiksi valtakunnallinen tai kunnallinen
vammaisneuvosto, mutta myös vammaisjärjestöjen asiantuntemusta tulee hyödyntää.
Vammaisneuvostojen asemaa tulee muutoinkin selkeyttää ja vahvistaa.


**Arvioidaan pitkän aikavälin vaikutukset vammaispoliittisessa päätöksenteossa
ja otetaan ne huomioon.** Perustetaan valtakunnallinen vammaisasiamiehen virka.
Lisäksi palkataan vammaisasiamiehiä ainakin suuriin kaupunkeihin. Esteettömyyden
ja saavutettavuuden kehittämisestä vastaava viranomainen määritellään
valtionhallinnossa, ja laaditaan suunnitelma kunnallisten
esteettömyyskartoitusten laatimisesta.


## Vaikeavammaiselle oikeus henkilökohtaiseen avustajaan


Henkilökohtaisessa avustajajärjestelmässä kunta maksaa vammaiselle ihmiselle
taloudellista tukea avustajan palkkaamiseksi. Vammainen työnantaja saa itse
valita avustajansa ja päättää, milloin ja missä asioissa avustaja auttaa. Avun
tarpeen takia ei tarvitse asua tietyssä paikassa, koska avustajan saa omaan
kotiinsa. Tämä järjestelmä vastaisi vammaisten ihmisten tarpeisiin paremmin,
koska avustajan saaminen ei olisi kiinni kotikunnan rahatilanteesta ja
käytännöistä.


Vaikeavammaisuudesta johtuviin kustannuksiin valtion on osallistuttava uudella,
nykyistä merkittävästi kattavammalla rahoitusmallilla.


Toimenpiteet:


**Muutetaan henkilökohtainen avustaja vaikeavammaisille ihmisille
subjektiiviseksi oikeudeksi.** Oikeus tulee ulottaa myös niille, jotka eivät voi
itse toimia avustajan työnantajina. Oikeuden tulee myös koskea kaikenikäisiä
ihmisiä


**Kartoitetaan henkilökohtaisten avustajien todellinen tarve kunnissa ja
lisätään sen mukaisesti määrärahoja.** Pitkällä aikavälillä siirretään
avustajien maksaminen Kelalle, jolloin asuinkunnan taloudellinen tilanne ei
aseta palvelun tarvitsijaa eriarvoiseen asemaan muilla paikkakunnilla asuvien
kanssa.


**Huolehditaan, että työnantajan oikeudet ja velvollisuudet säilyvät aidosti
vammaisilla ihmisillä.** Lisäksi tarjotaan vammaisille ihmisille koulutusta ja
tukea työnantajana toimimisessa esimerkiksi rahoittamalla kursseja. Jos
vammainen henkilö ei pysty itse huolehtimaan työnantajavelvoitteista, kunnan on
toissijaisesti huolehdittava työnantajavelvoitteiden järjestämisestä, jotta
avustajapalvelut turvataan vammaisen henkilön elämäntilanteesta riippumatta.


**Huomioidaan avustajien palkkauksessa mahdollinen koulutus ja kokemuslisät.**
Tuetaan avustajien ja työnantajien työssä jaksamista mm. työnohjauksen avulla.


**Perustetaan alueellisia avustajanvälityspalveluita, joihin kerätään tietoja
myös sijaisista.** Kenenkään ei tietenkään ole silti pakko hankkia avustajaa
sieltä, vaan edelleen voi käyttää omiakin kanaviaan.


**Tehdään henkilökohtaisesta avustajajärjestelmästä koko EU:n kattava ja
turvataan vammaisten ihmisten liikkumisen vapaus myös silloin kun hän käy tai
asuu ulkomailla.**


**Kehitetään myös muita järjestelmiä,** sillä henkilökohtainen avustaja ei sovi
kaikille. Kaikissa järjestelmissä on pyrittävä siihen, että vammainen ihminen
itse määrää omasta elämästään.


## Oikeus kommunikaatioon on perusoikeus


Kommunikaatio on perustavaa laatua oleva oikeus. Tulkkauksen avulla se turvataan
myös kuuroille sekä kuulo- ja puhevammaisille. Tulkkauksen muotoja ovat mm.
viittomakielen tulkkaus, puheen tulkkaus ja kirjoitustulkkaus. Tulkkauksen puute
ei saa estää ketään opiskelemasta tai tekemästä työtä tai osallistumasta
yhteiskunnallisiin asioihin.


Puhevammaisille henkilöille on turvattava oikeus kommunikaatioarviointiin, johon
perustuen kehitetään hänelle sopiva kommunikaatiomalli. Yksilön
kommunikaatiomallia on kehitettävä pitkäjänteisesti mahdollisimman itsenäisen ja
tarkan kommunikaation turvaaviksi. Tulkkipalvelut perustuvat
kommunikaatioarviointeihin.


Toimenpiteet:


**Kartoitetaan tulkkipalveluiden todellinen tarve ja taataan palveluille
riittävä valtion rahoitus.** Samalla nostetaan tulkkaustuntien vuotuista
vähimmäismäärää tuntuvasti.


**Luodaan koko maan kattava alueellisten tulkkauskeskusten verkosto, joista saa
tulkin aina helposti tilattua.** Vammainen voi kuitenkin käyttää myös muuta
kautta hankkimaansa tulkkia. Tiedotetaan vammaisille erilaisista
tulkkauspalveluista ja järjestetään koulutusta niiden käyttöön.


**Tulkkipäivystys järjestetään ympärivuorokautiseksi ja opiskelutulkin
myöntämiseen luodaan yhtenäiset perusteet niin, että tulkkausta saa riittävästi
kaikkialla.**


**Tulkkien koulutusta lisätään ja luodaan työpaikkoja päätoimisille tulkeille.**
Työstä maksetaan kilpailukykyistä palkkaa ja siinä jaksamista tuetaan esim.
työnohjauksella. Kehitetään etätulkkausta.


Jokaiselle puhevammaiselle turvataan oikeus kommunikaatioarviointiin ja
yksilölliseen kommunikaatiomalliin.


## Kaikille yhteiseen kouluun


Jokaiselle koululaiselle on turvattava paras mahdollinen oppimisympäristö hänen
omista lähtökohdistaan käsin. Nykyinen koululainsäädäntö perustuu integraatioon
ja inkluusioon eli kaikille yhteisen koulun periaatteeseen. Mahdollisimman moni
oppilas pyritään periaatteessa integroimaan yleisopetukseen, mutta käytännössä
kaikille yhteisen koulun periaatetta ei toteuteta siinä laajuudessa kuin olisi
järkevää. Monissa kunnissa erityistä tukea tarvitsevien oppilaiden opetuksesta
on lyhytnäköisesti viety resursseja.


Toimenpiteet:


**Opetusviranomaisia ja -henkilöstöä sekä tulevia opettajia on koulutettava
omaksumaan yhteisen koulun periaate.** Valtionapuja erityistä tukea
tarvitseville oppilaille on vahvistettava.


**Celia-kirjaston toimittamalle äänikirjamateriaalille on turvattava riittävät
resurssit,** jotta myös lukihäiriöistä kärsivät oppilaat saisivat asianmukaista
opetusmateriaalia.


## Tiedonvälityksen oltava esteetöntä


Yksilön tulisi kyetä vastaanottamaan tieto, joka vaaditaan siihen, että hän
kykenee toiminaan yhteiskunnassa itsenäisesti ja aktiivisesti.
Tiedotusvälineiden, kulttuurin ja julkisen sektorin tulisi tarjota
mahdollisimman suuri osa tuottamastaan viestinnästä monimuotoisesti, siten, että
eri tavoin aistivammaiset ja luki-häiriöiset kykenisivät vastaanottamaan tietoa
itsenäisesti ja ongelmattomasti.


Toimenpiteet:


**Edellytetään esteettömyyttä kaikelta julkiselta tiedotukselta** ja
velvoitetaan julkisia tiloja ylläpitävät tahot huolehtimaan niiden selkeästä
opastuksesta.


**Tekstitetään kaikki kotimaiset tv-ohjelmat ja lisätään viitottua
ohjelmistoa,** kuten mm. Ruotsilla ja Englannilla on tavoitteena. Taataan myös
tuotetietojen ja käyttöohjeiden saatavuus ja selkeys kaikille kuluttajille.


**Tuetaan esteettömän viestinnän periaatteita välittäviä tahoja ja suunnataan
julkista tukea esteetöntä tiedonvälitystä toteuttaville yksityisille
toimijoille.** Huomioidaan esteettömän viestinnän tärkeys alan koulutuksessa.
Suositaan saavutettavuutta myös kulttuurin rahoituksessa.


## Kuntoutus parantaa elämänlaatua


Hyvin järjestetty, yksilöllisesti suunniteltu kuntoutus pitää yllä ja parantaa
vammaisen ihmisen toimintakykyä. Sillä on usein merkittävä vaikutus
elämänlaatuun. Se säästää myös yhteiskunnan varoja, sillä se ehkäisee ongelmia,
jotka saattaisivat johtaa kalliisiin sairaanhoitotoimenpiteisiin. On tärkeää,
että vammainen ihminen saa kuntoutusta juuri itselleen sopivalla tavalla.
Kuntoutuksen tarve toi olla väliaikaista tai pysyvää.


Vammaisten mahdollisuutta monen tyyppiseen harrasteliikuntaan on parannettava.
Erityisliikuntaa ei kuitenkaan saa erottaa muusta terveysliikunnasta, vaan on
pyrittävä tehostamaan yhteistyötä erityisliikunnan ja muun liikunnan välillä.
Samalla on myös varmistettava liikuntapaikkojen esteettömyys ja kunnan
erityisliikunnan ohjauksen säilyminen kuntien taloudellisesta tilanteesta
riippumatta.


Toimenpiteet:


**Tunnustetaan toimintakykyä ylläpitävän kuntoutuksen tarve ja turvataan
kuntoutuksen määrärahat sekä valtakunnallisesti että kuntatasolla.**


**Kuntoutusta tulee tarjota myös yli 65-vuotiaille vammaisille ja sitä pitää
saada koko EU:n alueella.** Perinteisten kuntoutusmuotojen rinnalle on tuotava
myös uusia kuntoutusmuotoja.


**Velvoitetaan Kela luottamaan asiakkaan lääkärin lausuntoihin ja pidättymään
omien hätäisten tulkintojen tekemisestä potilasta näkemättä.**


**Kehitysvammaisten palveluita kehitettävä.** Suomessa kehitysvammaiset asuivat
1980-luvulle saakka lähinnä laitoksissa. Kehitysvammaisten asumispalveluita on
kehitettävä niin, että jokaisella kehitysvammaisella olisi mahdollisuus elää
omien valintojensa ja edellytystensä mukaisesti mahdollisimman itsenäistä
elämää. Kehitysvammaisten työllistymistä on parannettava luomalla heille uusia
työpaikkoja myös avoimella sektorilla.


## Esteetön joukkoliikenne palvelee kaikkia


Esteetön joukkoliikenne palvelee kaikkia. Se vähentää myös yhteiskunnan kuluja,
sillä sen ansiosta vammaisten ihmisten taksimatkojen tarve voi vähentyä.
Esteetön joukkoliikenne turvaa liikkumisen vapauden myös oman kotiseudun
ulkopuolella.


Toimenpiteet:


**Lisätään esteettömiä junia ja velvoitetaan myös pitkän matkan busseja
liikennöivät yhtiöt vaihtamaan kohtuullisen siirtymäajan kuluessa kokonaan
esteettömään kalustoon.**


**Turvataan vammaisten ihmisten tarvitsemien palvelujen saanti kaikissa
joukkoliikennevälineissä, myös laivoilla ja lentokoneissa.** Vaaditaan
esteettömyyttä myös kansainväliseen joukkoliikenteeseen. Tehdään kaikkiin
ratikoihin esteetön pääsy.


**Tehdään asemista ja pysäkeistä esteettömiä.** Huolehditaan, että ne ovat
kunnossa ympäri vuoden. Kiinnitetään huomiota kuulutusten ja opasteiden
selkeyteen asemilla ja liikennevälineissä.


## Poistetaan turhat työn esteet


Ihmisen arvo ei ole kiinni siitä, käykö hän työssä vai ei. Vammaisten
syrjäyttäminen työmarkkinoilta vain siksi, että tarvittavat tukitoimet
puuttuvat, on kuitenkin turhaa resurssien haaskausta sekä yhteiskunnan että
yksilön näkökulmasta. On pyrittävä poistamaan tarpeettomat esteet vammaisten
työllistymiselle. Työllistymisen esteistä löytyy myös koulutusjärjestelmästä.


Toimenpiteet:


**Vammaisilla ihmisillä pitää kaikissa koulutuksen vaiheissa aina peruskoulusta
korkeakouluun olla mahdollisuus osallistua samaan koulutukseen kuin muidenkin.**
Niin voidaan parhaiten tukea työllistymismahdollisuuksia.


**Useammista koulutus- ja työpaikoista on saatava liikkumisen kannalta
esteettömiä.** Liikuntavammaisten työllistymistä tulee edistää maksamalla
työnantajalle erityistukea, joka kattaisi työolosuhteiden järjestelyistä
aiheutuvat kustannukset. Työvoimahallinnon tulee tiedottaa aktiivisesti
yrityksille mahdollisuudesta hakea tukea työpaikan muutostöihin.


**Liikunta- ja kehitysvammaiset tarvitsevat erilaisia tukitoimia, joten kaikkien
tukiratkaisujen täytyy olla erikseen räätälöityjä.** Työllistämistuki tulee
porrastaa työllistymistä vaikeuttavan vamman, pitkäaikaissairauden,
oppimisvaikeuden tai muun vastaavan syyn vakavuuden perusteella.


**Eläkejärjestelmiä on joustavoitettava niin, että vaihtoehtoja löytyy
kokopäiväisen työnteon ja kokopäiväisen työkyvyttömyyden väliltä.** Varhais- tai
työkyvyttömyyseläkkeelle jääminen rasittaa erityisesti viimeistä työnantajaa,
minkä takia moni varoo vammaisen tai iäkkään työntekijän palkkaamista. Siksi
viimeisen työnantajan eläkeriskiä on kevennettävä.


## Globaalia vammaispolitiikkaa tarvitaan


Vammaisia ihmisiä on kaikkialla maailmassa. Suomen on otettava vastuunsa myös
globaaleista vammaiskysymyksistä. Suomalaisten edustajien kansainvälisissä
organisaatioissa on huolehdittava siitä, että vammaisasiat ovat esillä niissä.


Toimenpiteet


**Korostetaan kansainvälisen vammaisia koskevan yhteistyön merkitystä ja
osallistutaan siihen aktiivisesti.** Vaihdetaan kokemuksia muiden maiden kanssa.


**Vahvistetaan vammaisten ihmisten omaa roolia esimerkiksi kehitysyhteistyön
avulla ja selvitetään vammaisvaikutukset kaikissa
kehitysyhteistyöprojekteissa.**


**Toimitaan aktiivisesti YK:ssa vammaisten ihmisoikeussopimuksen syntymisen
puolesta.** Valvotaan täytäntöönpanoa.



