---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:08.826821
title: "21 Vihre\xE4\xE4 askelta eriarvoisuuden torjumiseen"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1111
year: 2012
---


Vihreät De Gröna


# 21 Vihreää askelta eriarvoisuuden torjumiseen


*Hyväksytty puoluevaltuuskunnassa 30.9.2012*


Vihreät haluaa torjua yhteiskunnallista eriarvoisuutta ja vähentää
huono-osaisuutta. Haluamme oikeudenmukaisen yhteiskunnan, jossa kaikilla on
tasa-arvoiset edellytykset pärjätä ja toteuttaa itseään taustasta riippumatta.
Siksi niin hyvinvointi-, terveys-, kuin tuloerojakin on kavennettava.


Eriarvoinen yhteiskunta hukkaa valtavasti potentiaaliaan. Huono-osaisuuden ja
köyhyyden lisääntyminen aiheuttaa ihmisille kärsimystä, lisää yhteiskunnan
turvattomuutta ja aiheuttaa yhteiskunnalle kasvavia kustannuksia. Eriarvoisuuden
vähentäminen kannattaa, se säästää sekä rahaa että inhimillistä kärsimystä.


Huono-osaisuudesta aiheutuu merkittäviä haittoja. Myös eriarvoisuus itsessään -
kuilu köyhimpien ja rikkaiden välillä köyhyyden määrästä riippumatta - on
yhteiskunnalle haitallista. Eriarvoisissa yhteiskunnissa on tutkimusten mukaan
esimerkiksi enemmän hiv-tartuntoja ja henkirikoksia, lyhyempi elinikä sekä
korkeampi lapsikuolleisuus kuin tasa-arvoisissa yhteiskunnissa.


Eriarvoisuus ja huono-osaisuus periytyvät voimakkaasti sukupolvelta toiselle.
Köyhyys ja varakkuus siirtyvät herkästi vanhemmilta lapsille. Väkivallantekijät
ovat yleensä itse olleet lapsena väkivallan uhreja. Ulkopuolisuuden ensi merkit
ovat monesti nähtävissä jo neuvolassa, ja niihin puuttumisen on alettava sieltä.


Vihreät ei halua holhota. Haluamme poistaa rakenteet, jotka johtavat
syrjäytymiseen ja estävät luokkakiertoa. Haluamme antaa ihmisille määräysvallan
omasta elämästään. Yhteiskunnan turvaverkon ulkopuolelle pudonneelle haluamme
antaa resurssit ja avun takaisin kiipeämiseksi.


Eriarvoisuuteen liittyviä asioita on käsitelty syvällisesti Vihreiden sosiaali-
ja terveyspoliittisessa ohjelmassa sekä yhdenvertaisuusohjelmassa.
Eriarvoisuuden torjunta -ohjelmassa esitetään ratkaisuja, joilla eriarvoisuutta
voidaan torjua Suomessa.


Osa tässä linjapaperissa esitetyistä toimenpiteistä edellyttää rakenteiden,
toimintatapojen ja asenteiden muuttamista, mikä ei välttämättä maksa
veronmaksajille mitään. Huono-osaisuuden ennaltaehkäisy ja vähentäminen
tuottavat myös säästöjä.


Osaan toimenpiteistä taas tarvitaan lisärahoitusta. Tasa-arvoinen yhteiskunta,
jossa ketään ei jätetä heitteille, on kuitenkin Vihreiden mielestä hintansa
arvoinen.


## Eriarvoistavien rakenteiden purkaminen


#### Tasataan tulo- ja varallisuuseroja


Köyhyyden lisääntyminen tulee estää ja tuloeroja on kavennettava. Suomen pitää
sitoumuksiensa mukaisesti vähentää köyhien määrää 150 000 henkilöllä vuoteen
2020 mennessä. Tuloerojen kasvu on uhka kaikkien suomalaisten hyvinvoinnille ja
turvallisuudelle. Tutkimusten mukaan tuloeroja tasaamalla voidaan parantaa
väestön terveyttä ja hyvinvointia. Koettu eriarvoisuus, esimerkiksi suhteellinen
köyhyys, puolestaan vaikuttaa negatiivisesti hyvinvointiin. Tuloeroja tasataan
riittävän progressiivisella verotuksella sopeuttamalla taloutta niin, että
suurituloiset kantavat siitä oikeudenmukaisen osansa.


#### Taataan yhdenvertainen koulutus


Koulujen eri alueilla on tarjottava mahdollisimman yhdenvertaista koulutusta ja
tukea oppilaille. Kansainväliset esimerkit osoittavat, että maissa, joissa
koulutus eriarvoistuu, myös koulutuksen kokonaistaso laskee ja eriarvoisuus
oppilaiden välillä kasvaa. Vahva ja yhdenvertainen peruskoulu on suomalaisen
koulutuksellisen tasa-arvon peruskivi. Sitä ei saa tuhota päästämällä
alueellisia eroja tai suuremmissa kaupungeissa eri koulujen ja kaupunginosien
välisiä eroja karkaamaan käsistä. Kouluille, joiden oppilailla on enemmän
erityistarpeita, on annettava erityistä tukea tasa-arvoisen oppimisen
mahdollistamiseksi. Yksityiskoulujen rahoituksen on perustuttava samoihin
kriteereihin kuin julkisella puolella ja on varmistuttava, että
valintamenettelyt pitävät huolta siitä, ettei yksityiskouluista tule eliitin
kouluja.


#### Pysäytetään syrjäytymiskierre


Ihmisen yhteiskunnasta syrjäytymiseen johtava kehitys on pysäytettävä.
Syrjäytyminen voi alkaa jo päiväkodissa, kouluiässä, työelämässä tai terveyden
pettämisen myötä - syrjäytymiselle on lukuisia syitä, ja niihin kaikkiin on
voitava puuttua. Erityisen tärkeää on tarjota syrjäytymisvaarassa olevalle
ihmiselle riittävää tukea ja apua silloin, kun syrjäytymiseen johtava kierre on
vielä pysäytettävissä. Vastuuta syrjäytymisestä ei siksi voida sälyttää vain
yksilöiden harteille, vaan syrjäytymisen syihin on puututtava myös rakenteita
korjaavalla politiikalla.


#### Lisätään alueiden tasa-arvoa


Kuntien rahojen on riitettävä turvaamaan peruspalvelut kaikkialla.
Kuntaliitokset ja alueellinen yhteistyö auttavat pitämään esimerkiksi koulut,
terveydenhuollon, vanhuspalvelut ja mielenterveyspalvelut riittävän laadukkaina
kaikkialla Suomessa. Ihmisen ei pidä joutua valitsemaan asuinkuntaansa sen
perusteella, missä hän saa riittävää tukea tai hoitoa. Tämän vuoksi sosiaali- ja
terveyspalvelujen rahoitus pitää uudistaa Vihreän mallin 1 mukaan.
Eriarvoistumista on torjuttava sosiaalisesti sekoittavalla asuntopolitiikalla.


1 Tasa-arvoiset ja vaikuttavat hyvinvointipalvelut - Sosiaali- ja
terveyspalveluiden järjestämisen vihreät linjaukset. Vihreiden sosiaali- ja
terveyspoliittinen ohjelma, 2010


#### Kavennetaan terveyseroja


Terveyseroja on kavennettava niin sukupuolten, eri koulutustason omaavien kuin
köyhien ja rikkaiden välillä. Suomalainen mies elää keskimäärin 7 vuotta
lyhyemmän elämän kuin nainen, ja huonotuloinen mies elää noin 12,5 vuotta
lyhyemmän elämän kuin hyvätuloinen mies. Köyhimpien suomalaisten elinajanodote
ei ole noussut juuri lainkaan sitten 1990-luvun. Riittävä ja toimiva julkinen
terveydenhuolto on taattava kaikille. Neuvoloiden ja kouluterveydenhuollon
resurssit on turvattava.


Työoloihin on kiinnitettävä entistä parempaa huomiota etenkin raskasta työtä
vaativissa ammateissa, ja työssäjaksamiseen sekä työhyvinvointiin on
panostettava kaikilla aloilla.


#### Edistetään tasa-arvoa ja yhdenvertaisuutta


Epätasa-arvon ja epäyhdenvertaisuuden kokemukset luovat eriarvoisuutta ja
pahimmillaan edesauttavat syrjäytymistä. Koulussa vaikeuksissa olevat pojat,
väkivallan kohteeksi joutuvat naiset, eron jälkeen perheestään vieraantuvat
miehet, pienten eläkkeiden varassa elävät naiset ? kaikkien näiden tilanteiden
taustalla on epätasa-arvoinen yhteiskunta. Ketään ei saa syrjiä suoraan eikä
välillisesti sukupuolen perusteella, esimerkiksi asettaa eriarvoiseen asemaan
raskauden tai vanhemmuuden vuoksi. Seksuaali- ja sukupuolivähemmistöt kohtaavat
syrjintää työelämässä ja väkivaltaa enemmän kuin valtaväestöön kuuluvat.


#### Eriarvoisuuden ennaltaehkäisy


Eriarvoisuuden torjumisen ydin on siinä, että puututaan ajoissa eriarvoistaviin
rakenteisiin ja tilanteisiin. Esimerkiksi syrjäytymisen ensioireet ovat usein
havaittavissa jo aikaisin, päiväkoti- tai viimeistään kouluiässä. Tässä osiossa
käsitellään varhaisen puuttumisen ja eriarvoistumisen ehkäisyn keinoja.


#### Perustulo


Otetaan käyttöön kaikille täysi-ikäisille jaettava yhtäläinen perustulo.
Nykyinen sosiaaliturva pakottaa kannustinloukkujen takia sosiaaliturvan varassa
olevat monissa tilanteissa työttömyyteen, mutta perustulo tekee työn tekemisestä
kannattavaa. Perustulo myös vähentää osaltaan köyhyyttä ja kaventaa tuloeroja ja
purkaa kannustinloukkuja. Perustulo auttaisi pääsemään eroon kahtiajaosta, jossa
ihminen on joko kokonaan töissä tai kokonaan työtön. Perustulo helpottaisi myös
osatyökykyisten työllistymistä ja parantaisi mm. pätkätyöläisten, apurahan
saajien ja yrittäjien asemaa.


#### Kavennetaan tulo- ja varallisuuseroja verotuksella


Verotuksen ydintavoitteena on hyvinvointipalveluiden rahoitus. Tärkeää on myös
se, että verotuksella voidaan tasoittaa yhteiskunnan tuloeroja. Siksi verotuksen
progressiivisuudesta tulee pitää kiinni. Silloin kun verotuksen painopistettä
siirretään energia- ja ympäristöveroihin, tulee veronkorotukset tavalla tai
toisella hyvittää pienituloisille.


Joudumme tulevina vuosina kuromaan umpeen valtion tulojen ja menojen välistä
kuilua. On tärkeää, että tätä sopeutusta tehdään oikeudenmukaisesti. Se
tarkoittaa toisaalta sitä, että pienituloisten asemaa pyritään edelleen
parantamaan ja toisaalta sitä, että suurituloiset osallistuvat laskun maksuun
suuremmalla osuudella.


Tuloerojakin nopeammin ovat kasvaneet varallisuuserot. Suurituloisimman
prosentin tuloista iso osa koostuukin pääomatuloista. Edelleenkin yrittäjän on
mahdollista nostaa jopa 60 000 euroa osingoista verovapaasti. Tuota
verottomuuden rajaa tulee edelleen laskea.


#### Ehkäistään velkaongelmia


Taloudelliset syöksykierteet on saatava katkaistua. Jokaiselle voi tulla
äkillisiä suuria menoja, esimerkiksi sairastumisen tai muuttuneen perhetilanteen
vuoksi. Kuntien tulisi tarjota sosiaalista luototusta jotta vältyttäisiin
pikavippikierteeltä. Pikavippeihin tarvitaan korkokatto. Kuntien pitää myös
tarjota velkaneuvontaa ja toivottomassa ylivelkaantumistilanteessa
velkajärjestelyn mahdollisuudesta on tiedotettava.


#### Sosiaali- ja terveyspalvelujen resurssit


Jokaisella suomalaisella on oltava oikeus laadukkaisiin sosiaali- ja
terveyspalveluihin. Valtion, kuntien ja Kelan rahoitus on yhdistettävä samaan
pottiin. Näin vältetään eri toimijoiden tekemä omien resurssien säästäminen
muiden tahojen kustannuksella. Ennaltaehkäiseviä palveluja kuten neuvolaa,
kouluterveydenhuoltoa ja matalan kynnyksen palveluita ei saa rapauttaa, sillä
monet ongelmat ovat ehkäistävissä, kun ne huomataan ajoissa. Jatkuvuus ja
luottamus ovat yhdeydessä toisiinsa ja toimivat pohjana hyville
asiakassuhteille. Ihannetilanteessa työntekijöillä on aikaa ja rauhaa asiakkaan
aitoon kohtaamiseen.


#### Parannetaan ennaltaehkäisevää lastensuojelua


Ennaltaehkäisevä lastensuojelu on avainasemassa lasten ja nuorten hyvinvoinnin
turvaamisessa sekä lapsiperheiden eriarvoisuuden lisääntymisen ehkäisyssä.
Riittävä ja oikea-aikainen tuki on paras tapa ennaltaehkäistä eriarvoisuutta.
Tällaisella tuella edistetään ja turvataan lasten kasvua, kehitystä ja
hyvinvointia sekä tuetaan vanhemmuutta. Perheiden pitää saada kotiapua jo ennen
kuin ongelmat riistäytyvät käsistä. Lasten ja nuorten mielenterveyspalvelut on
turvattava. Reitti syrjäytymisen ensioireiden huomaamisesta jatkotoimenpiteiden
pariin on oltava selvä kaikille lasten ja nuorten kanssa toimiville.


#### Oikeus koulutukseen


Jokaisella tulee olla oikeus peruskoulun jälkeiseen koulutukseen, työ- tai
harjoittelupaikkaan tai työpajapaikkaan. Suomessa jää vuosittain tuhansia nuoria
vaille peruskoulun jälkeistä koulutuspaikkaa. Toimenpiteet, kuten
oppisopimuskoulutuksen, työpajapaikkojen ja etsivän nuorisotyön lisääminen,
riittävien aloituspaikkojen takaaminen alueellisesti sekä joustavat
opiskelumahdollisuudet ehkäisevät koulutuksellista eriarvoistumista ja
syrjäytymistä. Panostamalla oppilashuoltoon sitovalla mitoituksella vähennetään
koulutuksen keskeyttämistä. Tasa-arvoiset koulutusmahdollisuudet turvataan
maksuttomalla koulutuksella ja riittävällä opintotuella.


#### Syvennetään yhteistyötä


Silloin kun apua tarvitaan, se pitää saada nopeasti ja kokonaisvaltaisesti.
Tiedon pitää kulkea eri tahojen välillä, jos asiakas on antanut siihen luvan, ja
eri sosiaali- ja terveydenhuollon toimijoiden välistä yhteistyötä pitää
vahvistaa. Asiakas on aina pidettävä tietoisena siitä, mihin hän menee
seuraavaksi ja milloin. Tietojärjestelmien pitää olla keskenään yhteensopivia ja
mahdollistaa myös työterveyshuollon ja muiden yksityisten tahojen tiedonsaanti,
kun niin toivotaan. Ammatti- ja hallintokuntien välisiä raja-aitoja pitää purkaa
ja toimia vahvemmin moniammatillisesti ja -hallinnollisesti. Ihmisten ongelmat
katsovat harvoin virastorajoja.


#### Syrjinnän ehkäisy


Syrjintää on ehkäistävä ja torjuttava kaikilla niillä alueilla millä sitä
esiintyy. Esimerkiksi koulujen opetussuunnitelmissa ja työpaikkojen tasa-arvo-
ja yhdenvertaisuussuunnitelmissa on edellytettävä mallia yhdenvertaisuuden
edistämiseksi, syrjinnän torjumiseksi ja kiusaamiseen puuttumiseksi. Syrjiviä
rakenteita voidaan pyrkiä purkamaan myös tukemalla heikossa asemassa olevien
osallistumista työelämään ja päätöksentekoon.


## Korjaavat toimenpiteet


Joskus yhteiskunnan keinot eivät auta tai ne eivät ole riittäviä, tai
syrjäytymiseen johtavaa kierrettä ei ole saatu ajoissa katki. Silloin tarvitaan
toimia, joiden kautta ihmistä pyritään auttamaan takaisin kohti yhteiskuntaa –
mielekästä arkipäivää, sosiaalisia suhteita, ehkä jopa työelämää. Ohjelman
kolmannessa osiossa käsitellään toimenpiteitä, joihin voidaan turvautua silloin,
kun ennaltaehkäisy ei ole onnistunut.


#### Asunto ensin


Asunnottomuus on poistettava. Jokaisella on oikeus omaan kotiin. Asunto ensin
-periaatteella ongelmien ratkaiseminen aloitetaan tarjoamalla ihmiselle asunto.
Muiden mahdollisten ongelmien ratkaisu helpottuu, kun pään päällä on katto.
Asuntolapaikkojen tarjoamisesta on siirryttävä kohti asuntojen tarjoamista ja
asumiskyvyn parantamista. Kuntien ja valtion on tuettava ihmisten asumista,
jotta se olisi kohtuuhintaista myös yksinasuville.


#### Päihdeongelmien hoito kuntoon


Päihdekuntoutuksen asiakaspaikkoja on lisättävä ja hoitoon on päästävä silloin
kun se on tarpeen. Myös päihteiden käyttäjää pitää hoitaa kokonaisvaltaisesti ja
hänen tulee saada apua esimerkiksi mielenterveyden ongelmiin tai muihin
terveysongelmiin päihdehoidon ohella – yhdeltä luukulta. Toistuvat
pätkähoitojaksot eivät auta ketään vaan asiakkaan tilannetta on seurattava ja
apua tarjottava jos tilanne niin vaatii. Ihmistä ei saa jättää yksin selviämään
päihdeongelman kanssa.


#### Riittävät mielenterveyspalvelut


Hoitoa on saatava silloin, kun mielenterveys rakoilee. Ajoissa auttamalla
voidaan mahdollisesti ehkäistä ongelman paheneminen ja auttaa ihminen
mahdollisimman pian takaisin normaaliin elämään. Erityisen herkkä kohta on
silloin kun nuori siirtyy nuorisopsykiatrian palveluista aikuisten puolelle -
tällöin tarvitaan nuoren tilanteen kuuntelemista ja joustoa siirtymän
ajoitukseen.


#### Yhden luukun politiikka


Hyvinvointipalvelut on saatava samalta luukulta. Yhden luukun periaatteessa apua
tarvitsevan resurssit säästyvät oman aseman parantamiseen, kun palvelut löytyvät
samasta paikasta. Toimiva hoitoketju johtaa suunnitelmalliseen ja
kokonaisvaltaiseen auttamiseen, jonka seurauksena asiakas löytää tarvitsemansa
avun. Yhdeltä luukulta apu voitaisiin koordinoida tehokkaasti,
kokonaisvaltaisesti ja ilman ristiriitoja.


#### Yhteiskunnan reunamille jääneiden maahanmuuttajien kotoutuspalvelut


Kotouttamisessa on otettava huomioon yksilölliset tarpeet. Tärkeää on aloittaa
kotouttaminen viipymättä, panostaa siihen tarpeeksi ja poistaa tarpeettomat
esteet työllistymisen tieltä. Erityisryhmille on räätälöitävä erityisiä
kotoutuspalveluja - esimerkiksi monilapsisten perheiden äidit jäävät helposti
kokonaan syrjään yhteiskunnasta. Maahanmuuttajaperheitä on autettava lasten
koulunkäynnin tukemisessa.


#### Koulutuspolut ja työllistymismahdollisuudet


Koulutusta vailla oleville on luotava yksilölliset koulutuspolut. Keskeinen
tavoite on lisätä yksilön mahdollisuuksia parantaa omaa asemaansa itse, silloin
kun se on hänen tilanteensa huomioon ottaen mahdollista. Jokaista ei pidä
pakottaa kolmeksi vuodeksi koulun penkille, jos paremmin sopii esimerkiksi
työssä oppiminen oppisopimuksella.


#### Vankeinhoito ja yhteiskuntaan sopeuttaminen


Vankeinhoidossa tavoitteena tulee olla vangin kuntouttaminen.
Rangaistusjärjestelmää on entisestään kehitettävä, esimerkiksi ottamalla
sopimushoito osaksi sitä. Vapautuvaa vankia ei pidä jättää oman onnensa nojaan,
vaan kuntouttavan toiminnan on jatkuttava saumattomasti vankeusrangaistuksen
päättyessä. Yhteiskunnan on tuettava asunnon hankinnassa ja työllistymisessä.



