---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:13.421873
title: "Vihreiden periaateohjelma \u2013 Vastuu, vapaus, v\xE4litt\xE4minen"
type: yleisohjelma
url: https://www.fsd.tuni.fi/pohtiva/ohjelmalistat/VIHR/857
year: 2012
---


#### Vihreä liitto rp


# Vihreiden periaateohjelma – Vastuu, vapaus, välittäminen


*Hyväksytty puoluekokouksessa Lappeenrannassa 20.5.2012*


## Sisällysluettelo


1 Johdanto        2 Vastuu        2.1 Ympäristö        2.2 Kohtuutalous     3
Vapaus        3.1 Tasa-arvo ja yhdenvertaisuus        3.2 Onnellisuus        3.3
Osallisuus     4 Välittäminen        4.1 Oikeudenmukaisuus        4.2
Hyvinvointi


[sivunumerot poistettu]


## 1 Johdanto


Vihreät on olemassa turvatakseen tulevaisuuden. Haluamme pelastaa ympäristön:
lajien  kirjon, luonnon kauneuden, ilman ja vesien puhtauden. Haluamme pelastaa
ihmiset:  poistaa kurjuuden, saavuttaa todellisen tasa-arvon ja
yhdenvertaisuuden, antaa kaikille  vapauden elää omana itsenään. Haluamme
pelastaa politiikan: antaa ihmisten päättää  itse, lopettaa korruption, sallia
mielipiteiden kirjon.


Tässä periaateohjelmassa kerrotaan tarkemmin, miten haluamme turvata
tulevaisuuden.  Ohjelmaan on koottu yhteen Vihreiden keskeiset arvot ja
periaatteet sekä se, miten niitä  edistämme. Tällä ohjelmalla kerromme,
millaista maailmaa haluamme olla tekemässä.


Toimintaamme ohjaavat seuraavat arvot ja periaatteet:


* Vastuu ympäristöstä ja tulevaisuudesta. Ihmisen toiminnan tulee sopeutua
ympäristön kantokykyyn. Hyvinvoinnin on perustuttava kohtuutalouteen. Emme
voi elää tulevien sukupolvien kustannuksella.
* Vapaus kaikille. Ihmisillä tulee olla oikeus elää haluamallaan tavalla, kunhan ei
rajoita toisen oikeutta samaan tai vahingoita eläimiä tai ympäristöä. Vapaus lisää
onnellisuutta ja osallisuutta parantamalla ihmisten edellytyksiä päättää elämästään
ja osallistua yhteiskunnan kehittämiseen eri tavoin.
* Välittäminen muista ihmisistä. Kaiken toiminnan tulee olla oikeudenmukaista niin
paikallisesti kuin maailmanlaajuisestikin. Julkisen vallan tulee huolehtia ihmisten
elämän edellytyksistä, hyvinvoinnista ja yhdenvertaisuudesta.


Vihreille on tärkeää tavoitteiden lisäksi se, miten ne saavutetaan. Haluamme
uudistaa  politiikkaa avoimeksi, osallistavaksi ja reiluksi. Tulevaisuuden
rakentamiseen tarvitaan  kaikkia.


## 2 Vastuu


### 2.1 Ympäristö


Ihminen on osa luontoa ja siten täysin luonnosta riippuvainen. Emme selviydy
ilman  luontoa, kuten yhteyttämistä, veden puhdistusta, pölytystä ja ravinteiden
kiertoa.  Suojelemalla luontoa suojelemme itseämme.


Luonnolla on myös ihmisen tarpeista riippumaton itseisarvo. Saimaannorpalla,
kaitakämmekällä ja miljoonilla muilla lajeilla on erottamaton oikeus elää tällä
planeetalla. Vanha lehto jykevine tammineen, tupasvillan täplittämä aapasuo ja
vapaana  virtaava koski ovat arvokkaita paitsi meille ihmisille, myös itsessään.


Ympäristö asettaa rajat toiminnallemme. Voimme joko rakentaa hyvinvointia
ympäristön  rajoja kunnioittaen tai rikkoa niitä, kunnes ympäristön rapautuminen
pudottaa  hyvinvointimme pohjan pois. Vain ympäristöä varjelemalla voimme
lopulta taata  terveyden ja turvallisuuden, kukoistavan talouden ja työpaikkoja.
Ylikulutus ja  -kuormitus luovat vain näennäistä ja väliaikaista hyvinvointia.


Vastuunkanto ympäristöstä on oikeudenmukaista, sillä usein ympäristön
tärvelemisestä  kärsivät ensimmäisinä ja eniten kaikkein heikoimmat. Vihreät
painottaa ilmastooikeudenmukaisuuden  periaatteen mukaisesti rikkaiden maiden
muita suurempaa  vastuuta ilmastokriisin ratkaisemisesta. Vihreät rakentaa
nykyisten sukupolvien  hyvinvointia heikentämättä tulevien sukupolvien
mahdollisuuksia.


Päätöksillä on kiire. Erimielisyydet yksityiskohdista eivät saa estää meitä
tekemästä  ratkaisuja, kun ilmastonmuutos on kiihtymässä hallitsemattomaksi ja
lajien sukupuutto  karkaa käsistä. Ylihuomenna voi olla liian myöhäistä.


Vastuu ympäristöstä ylittää valtioiden rajat. Sen paremmin linnut kuin
saasteetkaan eivät  pysähdy rajalla. Kansalaisuudesta ja kotipaikasta
riippumatta olemme vastuussa  monimuotoisen luontomme säilymisestä paitsi
itsellemme, myös koko ihmiskunnalle.


Me suomalaiset kuormitamme ympäristöä selvästi yli kestävän tason. Emme voi
paeta  Suomen erityisolosuhteiden selän taakse. Kylmä ilmasto ei pakota meitä
rakentamaan  lämpöä hukkaavia koteja eivätkä pitkät etäisyydet valitsemaan
paljon bensaa kuluttavia  autoja. Olemme vastuussa omista valinnoistamme:
pyöritämme itse hiilivoimaloitamme  ja hakkaamme aarniometsiämme.


Suomella on käsissään vastuun kantamisen valttikortit. Meillä on vaurautta,
osaamista ja  kehittynyttä teknologiaa. Meillä on toimiva yhteiskunta,
uusiutuvia luonnonvaroja ja  kulttuurin juuret luonnossa. Siksi Suomen tulee
toimia ympäristönsuojelun  edelläkävijänä ja suunnannäyttäjänä.


Eläimet eivät ole Vihreille vain tuotannontekijöitä, vaan tuntevia yksilöitä.
Kaikilla  eläimillä, myös tuotantoeläimillä, on oikeus lajityypilliseen ja
hyvään elämään ilman  ihmisen aiheuttamaa kärsimystä. Tämä tarkoittaa
esimerkiksi sitä, että turkistarhaus  kielletään.


Vihreät tukee voimakkaasti luonnonmukaista tuotantoa eläinten eettisemmän
kohtelun,  tuotteiden puhtauden ja ympäristön hyvinvoinnin vuoksi.
Geenimuunteluun perustuvaa  tuotantoa ei tule Suomessa sallia ilman
perusteellisia tutkimuksia ja vaikutusten  arviointia.


Suhtaudumme myönteisesti uusien teknologioiden mahdollisuuksiin, mutta vaadimme
selvittämään niiden vaikutukset ihmisille ja ympäristölle. Omien ja tulevien
sukupolvien  elinmahdollisuuksien turvaamiseksi meidän on vältettävä
kohtuuttomia riskejä.


Talouden sovittaminen ympäristön kantokyvyn rajoihin edellyttää mullistusta
tavoissamme tuottaa ja kuluttaa. Ilmastokriisin ratkaisemiseksi yhteiskunta on
rakennettava ripeästi uudelleen vähäpäästöiseksi ja vaiheittain
päästöneutraaliksi.  Energiatalouden pitää perustua huippuunsa vietyyn
tehokkuuteen ja  ympäristöystävälliseen, uusiutuvaan energiaan. Kannatamme
ydinvoimasta luopumista  niin pian kuin mahdollista. Ydinvoimasta luopuminen ei
kuitenkaan saa lisätä  hiilidioksidipäästöjä.


Ympäristön kuormitusta voidaan ohjata tehokkaasti ja taloudellisesti hinnoilla
ja  valistuneella tiedolla. Monissa tapauksissa markkinaehtoisilla
ohjauskeinoilla saadaan  sama ympäristöhyöty pienemmillä kustannuksilla kuin
kielloilla ja normeilla - tai  samalla hinnalla suurempi ympäristöhyöty.
Normejakin kuitenkin tarvitaan.


Aiheuttajan on maksettava ympäristön tuhoamisesta täydet kustannukset, ja niiden
pitää  näkyä kaikkien tuotteiden hinnoissa. Ympäristösyistä syntyvien
lisäkustannusten pitää  jakautua oikeudenmukaisesti eri ihmisryhmille.


Tarvitsemme harppauksen luonnonvarojen käytön tehokkuudessa. Tarvitsemme
kertakäytön ja saastuttamisen sijaan raaka-aineiden ja päästöjen suljettua
kiertoa.  Tarvitsemme luontoarvojen huomioon ottamista kaikessa päätöksenteossa.
Ennen  kaikkea tarvitsemme kohtuutta valinnoissamme.


### 2.2 Kohtuutalous


Vihreät haluaa rakentaa talousjärjestelmän, joka tyydyttää kaikkien ihmisten
perustarpeet  eikä vain harvojen ahneutta ja toimii ekologisten reunaehtojen
sisällä. Talouden on  autettava poistamaan köyhyys ja kaventamaan tuloeroja ja
sen on tarjottava kaikille reilu  mahdollisuus vaurastua.


Elämme nykyään velaksi tavalla, joka on kohtuuton niin taloudelle, ihmisille
kuin  ympäristöllekin. Talouskasvumme perustuu luonnonvarojen ylikulutukseen ja
saasteiden  tuottamiseen yli kestävän tason. Eriarvoistumisessa ja
syrjäytymisessä kartutamme  sosiaalista velkaa, joka erääntyy maksettavaksi
tulevina vuosikymmeninä.


Toimiakseen reilusti ja kestävästi markkinatalous tarvitsee vahvat säännöt.
Parhaimmillaan se tyydyttää kuitenkin tehokkaasti ihmisten tarpeita.


Kohtuutalous toimii kestävästi sukupolvelta toiselle. Emme halua yhteiskuntaa,
jossa  ensin tulleet viettävät kulutusjuhlaa ja jättävät laskun jälkeensä
tuleville. Esimerkiksi  väestön ikääntymiseen on vastattava tavalla, joka ei ole
kohtuuton millekään  ikäryhmälle.


Talous voi kasvaa vain sillä ehdolla, että se ei perustu yli varojen elämiseen.
Taloutta  kasvattaa myös, kun hiilivoimaloita korvataan hakevoimaloilla,
paperilehtien sijaan  myydään sähköisiä lehtiä ja ihmiset käyvät teatterissa tai
kampaajalla.


Bruttokansantuotteen kaltaiset vanhat mittarit eivät enää riitä.
Kohtuutaloudessa niiden  rinnalle tarvitaan ympäristön ja ihmisten hyvinvoinnin
huomioon ottavia mittareita.


Valtioiden on oltava vahvoja toimijoita, jotka pystyvät ohjaamaan taloutta.
Lainsäätäjän  tulee asettaa ihmisten, ympäristön ja eläinten hyvinvoinnin
turvaavat tiukat reunaehdot.  Niiden rajoissa talouden, työn ja yrittäjyyden
pitää olla mahdollisimman vapaata.  Yrityksillä ja ihmisillä tulee olla oikeus
valita omien tarpeidensa ja olosuhteiden  perusteella parhaat keinot, joilla ne
saavuttavat yhteisesti asetetut ympäristö- ja  hyvinvointitavoitteet.


Vaurastumisemme perustuu maailmanlaajuisiin markkinoihin ja niillä vallitsevaan
luottamukseen. Kansainväliseen kauppaan pitää saada säännöt, jotka takaavat
reilun  palkan, hyvät työolot ja ympäristönsuojelun korkean tason kaikkialla.
Valtioiden pitää  kansainvälisellä ja kansanvaltaisella yhteistyöllä taata,
ettei kukaan saa epäreilua  kilpailuetua riistämällä työntekijöitä tai
tuhoamalla ympäristöä. Talous voi olla todella  vapaata vain silloin, kun se ei
rajoita toisten vapautta – kun kaivos ei vie oikeutta  puhtaaseen veteen tai
vaatetehdas työntekijän oikeutta terveeseen elämään.


Käytännössä ekologisesti ja sosiaalisesti kestävä talous edellyttää avoimia
rahoitusmarkkinoita. On kuitenkin aktiivisesti ehkäistävä ja tasattava
markkinoiden  ylilyöntejä ja verotettava rahoitusmarkkinoita. Vakaa talous on
koko yhteiskunnan etu.


Julkinen talous ei saa ylivelkaantua ja ajautua velkojien armoille. Valtion ja
kuntien  velkaantuminen merkitsee käytännössä veronkorotusten tai palveluiden
leikkausten  lykkäämistä tulevaisuuteen. Velkaa on oikeudenmukaista ottaa vain,
jos se hyödyttää  myös niitä ihmisiä, jotka joutuvat aikanaan maksamaan velan
takaisin. Julkinen  velkaantuminen voi olla järkevää, kun investoidaan
tulevaisuuteen: koulutetaan ihmisiä,  ehkäistään syrjäytymistä tai nostetaan
taloutta lamasta.


## 3 Vapaus


Ihmisten vapauden kunnioittaminen ja edistäminen on keskeinen osa vihreää
ajattelua.  Puolustamme ihmisten perusvapauksia – myös silloin, kun olemme
jonkun kanssa eri  mieltä. Vapaudet kuuluvat yhdenvertaisesti kaikille.


Jokaisella ihmisellä on oikeus elää haluamallaan tavalla, kunhan ei rajoita
toisten  oikeutta samaan. Todellinen vapaus vaatii rinnalleen tukea: tietoa
vaihtoehdoista,  koulutusta, jonka turvin tehdä punnittuja valintoja, ja
taloudellista turvaa, jotta ihminen  ei juutu valinnanmahdollisuudet riistävään
köyhyyteen. Vapaus on myös sisäistä,  esimerkiksi vapautta sovinnaisuudesta ja
omista ennakkoluuloista. Ihmisen ei tarvitse  olla samanlainen kuin naapurinsa
tai yhteisönsä, vaan jokaisella on oikeus valita oman  elämänsä polku.


Jokaisella ihmisellä on oikeus omaan kehoonsa ja sitä koskeviin päätöksiin.
Valtiovalta  voi kuitenkin edellyttää, että peruuttamattomat tai
pitkävaikutteiset päätökset tehdään  vakaasti harkiten ja tietoisena niiden
seurauksista itselle ja muille. Ihmisen omaa tahtoa  tulee kuulla ja kunnioittaa
viimeiseen asti niin parantavan, oireenmukaisen ja  saattohoidon yhteydessä kuin
kuoleman edessä. Ihmisellä on oikeus paitsi hyvään  elämään, myös hyvään
kuolemaan, tarvittaessa hyvän saattohoidon turvin tai halutessaan  viime kädessä
avustettuna.


Vapauksia ei voi vaatia toisten ihmisten perusoikeuksien kustannuksella.
Rikkaiden  maiden asukkaan vapautta toteuttaa mielihalujaan rajoittaa
esimerkiksi kehitysmaan  asukkaan oikeus ihmisarvoiseen elämään. Vastustamme
Euroopan rakentamista  linnoitukseksi, jonka sisälle ei pääse muualta turvaa
hakemaan.


Vapautta voidaan rajoittaa myös silloin, kun rajoittamisen hyödyt varmasti
ylittävät  haitat ja kun rajoituksilla turvataan yksilön tulevat
valinnanmahdollisuudet. Myös  ympäristö asettaa rajansa ihmisten vapauksille:
meillä ei ole loputonta vapautta  esimerkiksi kuluttaa tai haaskata energiaa.
Vapauksia rajoittaessa tulee aina täyskieltojen  sijaan ensin harkita vähemmän
rajoittavia ohjauskeinoja.


Vapaus liittyy läheisesti yhdenvertaisuuteen, tasa-arvoon, onnellisuuteen ja
osallisuuteen. Kaikkien todellinen vapaus toteutuu vain, jos ihmisillä on
yhdenvertaiset  oikeudet. Vapaus päättää omasta elämästään on sekä edellytys
onnellisuudelle että  itsessään tärkeä onnellisuuden lähde. Ilman vapautta ei
puolestaan voi olla osallisuutta  eikä demokratiaa.


### 3.1 Tasa-arvo ja yhdenvertaisuus


Ketään ei saa syrjiä. Haluamme rakentaa yhdenvertaista yhteiskuntaa, johon
kaikilla on  mahdollisuus osallistua – asuinpaikasta,
liikkumismahdollisuuksista, ihonväristä tai iästä  riippumatta.


Yhdenvertaisuus ei synny itsestään. Se vaatii asenteiden muuttumista ja
pitkäjänteistä  työtä. Myös yhteiskunnan rakenteita on muutettava. Mikään
yksittäinen ominaisuus ei  saa määrittää yhteiskunnan silmissä yksilön koko
ihmisyyttä. Kenenkään ei tarvitse eikä  tule alistua syrjintään.


Ihmisten mahdollisuuksiin vaikuttavat usein vanhempien sosiaalinen asema ja muu
tausta. Erityisesti on ponnisteltava niiden ihmisten tukemiseksi, joiden
mahdollisuuksia  vähentävät ennakkoluulot, vaikeat olosuhteet tai epäonninen
tausta. Joskus  yhdenvertaisuutta parannetaan parhaiten antamalla heikompaan
ryhmään kuuluville  väliaikaisesti tasoitusta, esimerkiksi kiintiöpaikkoja.
Vammaisille ja muille  osatyökykyisille on taattava entistä parempi mahdollisuus
työelämään ja heidän  työllistymisensä esteitä on raivattava.


Julkisen vallan pitää ottaa huomioon erilaisten ihmisten tarpeet. Yksin asuvia
ja  perheellisiä on kohdeltava yhdenvertaisesti. Ympäristön pitää olla
esteetöntä.  Palveluiden tulee olla kaikkien saavutettavissa kansalliskielillä
ja mahdollisuuksien  mukaan eri vähemmistökielillä.


Vihreät haluaa maailmasta ja Suomesta tasa-arvoisen paikan kaikille
sukupuolille. On  tietoisesti etsittävä ja murrettava rakenteita, jotka estävät
eri sukupuolten täysivaltaisen  osallistumisen työ-, perhe- tai
yhteiskuntaelämään. Vihreiden tavoitteena on kaikille  reilumpi yhteiskunta,
jossa ei ole sukupuoleen liittyviä ennakko-odotuksia.


Naisten alhaisempia tuloja, miesten syrjäytymistä, sukupuoltaan korjaavien
pakkosterilointia ja muita sukupuolittuneita ongelmia vastaan pitää taistella.
Siksi  esimerkiksi niin vanhempainvapaa kuin asevelvollisuuskin on uudistettava
sukupuolia  tasa-arvoisesti kohtelevalla tavalla. Parisuhteita pitää kohdella
lain edessä yhtäläisesti  puolisoiden sukupuolista riippumatta. Julkisen vallan
on tunnistettava sukupuolten  moninaisuus ja turvattava sukupuolivähemmistöihin
kuuluvien oikeudet. On  puolustettava myös niiden oikeuksia, jotka eivät koe
itseään yksiselitteisesti mieheksi tai  naiseksi.


Naisiin kohdistuva väkivalta ja lähisuhdeväkivalta ovat vakavia
yhteiskunnallisia  ongelmia, joita on ehkäistävä ja joihin on puututtava.


Vihreät kunnioittaa uskonnonvapautta ja haluaa, että kaikkia maailmankatsomuksia
kohdellaan tasa-arvoisesti. Erilaisilla maailmankatsomuksellisilla yhteisöillä
tulee olla  yhdenvertainen asema suhteessa valtioon.


### 3.2 Onnellisuus


Vihreät haluaa edistää ihmisten mahdollisuuksia hyvään ja onnelliseen elämään.
Onnen  lähteet ovat yksilöllisiä, eikä kenenkään tule määritellä toisen
puolesta, mikä tekee  tämän onnelliseksi. Julkisen vallan tulee kuitenkin luoda
edellytykset onnelle ja  mahdollistaa se, että ihminen saa valita oman
onnellisuutensa avaimet.


Siksi politiikan tärkeysjärjestys pitää laittaa uusiksi. Nykyisestä
korostuneesta  talouskasvun ja kilpailukyvyn tavoittelusta on siirrettävä
painopistettä ihmisten  onnellisuuteen. Onnellisuuspolitiikan kannalta voi olla
järkevää esimerkiksi parantaa  perhevapaita tai kaventaa tuloeroja, vaikka
talouskasvu hieman hidastuisikin.


Valtio ei voi taata kenenkään onnellisuutta, mutta se voi tarjota onnen
rakennuspalikoita. Esimerkiksi vakaa yhteiskunta, terveys, ihmissuhteet,
riittävä lepo  sekä mahdollisuus vaikuttaa omaan elämään ovat keskimäärin
onnellisuutta lisääviä  asioita. Ihmisillä pitää lisäksi olla aikaa tehdä niitä
asioita, jotka ovat heidän  onnellisuutensa kannalta tärkeitä.


Myös oikeus oppia uutta läpi elämän ja elämysten tuoma ilo ovat onnellisuuden
lähteitä.  Julkisen vallan tulee tarjota vapaata tilaa, jossa tavata ystäviä ja
harrastaa, sekä tukea  kulttuuria, joka mahdollistaa sekä itsensä toteuttamisen
että taiteesta nauttimisen.  Taiteilijoiden ja tutkijoiden on saatava pelotta
omistautua uuden etsimiselle.


### 3.3 Osallisuus


Vihreät haluaa luoda yhteiskunnan, missä valta jakautuu nykyistä tasaisemmin.
Vallan on  oltava sekä helposti kritisoitavaa että kumottavaa.


Tulevaisuuden suunta pitää määritellä yhdessä. Yhteiskuntaa ei tule rakentaa
niin, että  samalla suljetaan osa ihmisistä sen ulkopuolelle. Yhteiskunnallinen
osallistuminen ei saa  olla vaikeaa tai tuntua turhalta.


Kansalaisten oikeudet turvataan parhaiten, kun päättäjät voidaan vaihtaa
parempiin  reiluissa vaaleissa. Osallistuminen ei saa kuitenkaan jäädä vain joka
neljäs vuosi  pudotettuun äänestyslippuun. Suoraa demokratiaa, kuten
kansalaisaloitteita ja  kansanäänestyksiä, tarvitaan tukemaan edustuksellista
demokratiaa ja palauttamaan  luottamusta politiikkaan. Vihreiden mielestä
demokratiassa valta kuuluu kaikille myös  vaalien välissä.


Politiikassa on kysymys arvoista ja ihanteista. Siksi muillakin kuin
koulutetuilla  ammattilaisilla on oltava mahdollisuus kertoa näkemyksensä. Emme
usko itsevaltaisiin  johtajiin, vaan yhdessä etsittyihin ratkaisuihin.
Tarvitsemme lisää osallistavan  demokratian muotoja. Haluamme valtansa rajat
tuntevan presidentin ja vahvan  eduskunnan, paikkansa tietävät viranhaltijat ja
arvonsa tuntevat kansalaiset.


Sananvapaus takaa sen, että valtaa pitäviä voi kritisoida vapaasti. Vapautta
kunnioittavassa yhteiskunnassa on sanomisen ja loukkaantumisen vapaus, ei
vaientamisen kulttuuria. Monipuolisen kansalaiskeskustelun ylläpitäminen on
meidän  kaikkien asia.


Läpinäkyvyyttä ja avoimuutta on lisättävä kaikilla päätöksenteon tasoilla.
Ihmisille on  tarjottava tietoa julkisesta päätöksenteosta siellä missä he ovat:
turuilla ja toreilla,  netissä, kouluissa ja työpaikoilla.


Tieto- ja viestintäteknologia mahdollistaa uudenlaisen radikaalin avoimuuden,
jossa  julkisesti tuotettu tieto tarjotaan helposti kaikkien saataville. Tiedon
jakaminen tarjoaa  ihmisille tavan osallistua ja yrityksille uusia
liiketoiminnan mahdollisuuksia. Siksi  valtion ja kuntien tuottamien tietojen
tulee olla kansalaisten vapaasti käytettävissä.


Kansanvaltaisuuden on oltava läpileikkaava periaate kaikilla päätöksenteon
tasoilla.  Järjestöt, kunnat, kuntayhtymät, valtiot, valtioiden väliset
järjestöt ja valtioiden liitot on  demokratisoitava. Päätöksiä kaikkia
koskevista asioista, kuten eläkkeistä tai  sosiaaliturvasta, ei saa antaa vain
etujärjestöjen päätettäviksi. Päätökset pitää tehdä  mahdollisimman lähellä
ihmisiä, joiden elämään ne vaikuttavat.


Demokraattisemman Suomen lisäksi haluamme demokraattisemman maailman.  Haluamme
globaaleja päätöksentekoelimiä, joilla on todellista valtaa.  Ilmastonmuutoksen
kaltaiset maailmanlaajuiset ongelmat on välttämätöntä ratkaista  yhdessä. Tiivis
globaali yhteistyö on myös tehokas keino puuttua kansallisiin ja
kansainvälisiin konflikteihin ja siten edistää rauhaa maailmanlaajuisesti.


## 4 Välittäminen


### 4.1 Oikeudenmukaisuus


Hyvä oikeudenmukaisuuden mittari on se, kuinka hyvin yhteiskunnan heikointa
jäsentä  kohdellaan. Oikeudenmukainen valtio turvaa hyvän elämän edellytykset
kaikille ja  kaikissa elämäntilanteissa. Jokainen meistä voi joskus olla heikko.


Oikeudenmukaista on taata tuloerojen kohtuullisuus, sosiaalinen liikkuvuus ja
riittävä  toimeentulo kaikille. Vihreistä on reilua, että veroja peritään
maksukyvyn ja haittojen  mukaan. Hyvätuloisilla on sekä mahdollisuus että
velvollisuus osallistua yhteiskunnan  rakentamiseen muita enemmän.


Varallisuuserojen pienuus hyödyttää lopulta kaikkia. Rikkaat eivät tarvitse
ympärilleen  piikkilankaa, ja kaikkialla on turvallista liikkua. Pienten
tuloerojen yhteiskunnissa  ihmiset ovat keskimäärin onnellisempia.


Nykyään köyhyys ja monet muut ongelmat siirtyvät sukupolvelta toiselle.
Vastaavasti  rahalla on tapana mennä rahan luokse, ja korkea koulutustaso
periytyy. Kaikki eivät siis  pääse aloittamaan samoista lähtökohdista.
Edellytyksiä on tasattava koulutuksella,  sosiaaliturvalla ja verotuksella.


Oikeudenmukaisessa yhteiskunnassa työttömyyttä tai tyytymättömyyttä ei päästetä
keskittymään, ja peruspalvelut ovat laadukkaita asuinpaikasta riippumatta. Emme
halua  Suomen jakautuvan köyhien slummeihin ja rikkaiden aidattuihin
asuinalueisiin emmekä  hyvinvoinniltaan liian eriytyneeseen kansalliseen
aluerakenteeseen.


Välittäminen ei saa pysähtyä valtioiden rajoihin. Ihmisillä on oikeus vapauteen
puutteesta ja kurjuudesta kaikkialla maailmassa. Suomen kaltaisilla vaurailla
mailla on  velvollisuus tukea tämän oikeuden toteutumista kehitysyhteistyöllä ja
muulla politiikalla.


Kauppapolitiikka ei lähtökohtaisesti saa estää köyhiä maita kehittymästä.
Kauppaa ja sen  rajoitteita voidaan kuitenkin käyttää ohjaamaan diktatuureja
kohti universaalisti  tunnustettujen ihmisoikeuksien kunnioittamista. Kilpailun
ja yhteistyön maailmassa  kaikkien toimijoiden tulee noudattaa yhteisesti
sovittuja pelisääntöjä. Kansainvälisellä  yhteisöllä on velvollisuus puuttua
yksittäisen kansallisvaltion toimintaan silloin, kun  valtio ei kykene tai ei
ole halukas suojaamaan kansalaistensa elämää.


Ihmiskunta on kansainvälinen perheemme. Vihreille ihmiset ovat ensisijaisesti
yhteisen  maailman kansalaisia. Asevarustelun sijaan haluamme inhimillistä
turvallisuutta.  Haluamme edistää ihmisoikeuksia, rauhaa ja demokratiaa
maailmassa myös  ulkopolitiikan keinoin. Vihreiden pitkän aikavälin visiossa
liikkumisen vapaus ei tunne  rajoja.


### 4.2 Hyvinvointi


Ihmisten onnellisuuden ja hyvinvoinnin edellytyksiä luodaan
hyvinvointivaltiossa. Se on  suomalaisten rakentamista asioista parhaita. Kukaan
meistä ei ole yksin vastuussa  itsestään. Kattava turvaverkko, tasokkaat
terveyspalvelut, jokaisen mahdollisuus kehittää  ja kouluttaa itseään, pienet
tuloerot – nämä kaikki luovat onnellisten yhteiskuntaa.


Terveys ja henkinen hyvinvointi ovat useimmille tärkeitä onnellisuuden
edellytyksiä.  Kuntien ja valtion on turvattava kaikille yhtäläinen oikeus saada
parasta mahdollista  hoitoa. Sen lisäksi pitää edistää terveyttä. Sairauksien
ennaltaehkäisy on paitsi tärkeää  ihmisten hyvinvoinnin kannalta, myös
taloudellisesti välttämätöntä, kun väestö ikääntyy  ja tarpeet kasvavat. Siksi
esimerkiksi liikunnan harrastamisen tulee olla helppoa ja  houkuttelevaa.


Mielekäs työ, yhdessä tekeminen ja ihmiskontaktit torjuvat syrjäytymistä. Myös
terveellinen ravinto, puhdas juomavesi, meluttomuus ja saasteeton ilma ovat
terveen  elämän edellytyksiä Suomessa ja koko maailmassa.


Elinympäristömme muodostuu luonnosta ja rakennetusta ympäristöstä. Rakennettu
ympäristö on olennainen osa perintöä, jonka jätämme tuleville polville, ja
meidän pitää  huolehtia siitä, että se perintö on arvokas ja korkealaatuinen.


Apua tarvitsevilla ihmisillä on oikeus ihmisarvoiseen elämään ja auttamaan
kykenevillä  ihmisillä velvollisuus auttaa, yli rajojen. Me Suomessa voimme
tukea muiden  ponnisteluja elämällä ihmisiksi: maksamalla nuorten naisten työstä
kehitysmaiden  tehtaissa kohtuullista palkkaa, käyttämällä vain kestävän siivun
maailman  luonnonvaroista ja auttamalla hädänalaisia meillä ja muualla.


Yhteiskunta tarvitsee työtä ja vapaata yrittäjyyttä rahoittaakseen
hyvinvointivaltion  moninaiset kustannukset. Kaikilla pitää olla mahdollisuus
työhön. Työn pitää olla  kaikille kannattavaa ja siitä pitää saada reilu
korvaus. Kukaan ei saa jäädä  väliinputoajaksi tuloja ja sosiaaliturvaa yhteen
sovittaessaan.


Työn pitää olla myös oikeudenmukaista. Työehtojen noudattaminen, sama palkka
samasta ja samanarvoisesta työstä, turhien pätkätöiden lopettaminen sekä
mahdollisuus  sovittaa helposti yhteen työ ja muu elämä ovat edellytyksiä
reilulle työelämälle.


Työ ei kuitenkaan ole itseisarvo, vaan väline toteuttaa oikeudenmukaista
yhteiskuntaa –  ja monille myös itseään. Työn vastapainoksi tarvitaan lisää
vapaa-aikaa. Samalla voidaan  jakaa työmäärää suuremmalle joukolle.


Sosiaaliturvaviidakko tulee korvata yksinkertaisella ja kannustavalla
perustulolla. Se  antaa turvaa niin pätkätyöläisille, osatyökykyisille,
pienituloisille kuin yrittäjillekin.  Perustulo vapauttaa ihmiset valitsemaan ja
etsimään itselleen mielekästä tekemistä. Se  tekee työn vastaanottamisesta
kannattavaa ja mahdollistaa erilaiset työn tekemisen  muodot.


Koulutus tarjoaa välineitä osallistua yhteiskuntaan ja työelämään. Kaikilla on
oikeus  laadukkaaseen ja maksuttomaan koulutukseen perhetaustasta ja
asuinpaikasta  riippumatta. Kaikilla tulee olla vapaus valita itselle parhaiten
sopiva koulutuspolku.  Vapauteen kuuluu myös mahdollisuus välillä tehdä virheitä
ja valita harha-askelten  jälkeen uusi reitti.


## 5 Vihreät toimintatavat


Yksi syntysyy vihreille on ollut halu tuulettaa ummehtunutta ja harvainvaltaista
poliittista kulttuuria. Emme ole vain toisinajattelijoita vaan myös
toisintekijöitä.


Olemme sitoutuneet avoimuuteen kaikessa toiminnassamme. Neuvotteluissa
tekemämme sopimukset kestävät päivänvalon. Ajamme lisää avoimuutta
päätöksentekoon kaikkialla, missä toimimme – niin eduskunnan valiokunnissa,
kunnanvaltuustoissa kuin Euroopan unionissa.


Vihreät on avoin ja epähierarkkinen puolue, jossa viimeisinä mukaan tulleet
saattavat  olla ensimmäisinä vuorossa, jos vain ideoita, intoa ja osaamista
riittää. Olemme  sitoutuneet tiukkaan rotaatioon eli tehtävien kierrättämiseen.
Näin kenestäkään ei tule  korvaamatonta ja valtaa jaetaan useammalle.


Vihreät tähtää avoimeen keskusteluun, jossa kaikkia osapuolia kuunnellaan.
Kiellettyjä  aiheita ei ole. Jos olemme väärässä, haluamme tietää miten. Jos
esittämämme ratkaisu ei  toimikaan, olemme valmiit etsimään toimivamman. Vihreät
pitää kiinni tavoitteistaan,  mutta ymmärtää, että ne voidaan saavuttaa monin
tavoin.


Hyväksymme vain sellaiset toimintatavat, jotka ovat linjassa periaatteidemme
kanssa.  Tarkoitus ei pyhitä keinoja. Kannatamme hyviä aloitteita, vaikka ne
eivät olisi alun perin  Vihreiden keksimiä tai emme saisi aloitteen
toteutumisesta kunniaa. Tärkeintä on hyvä  lopputulos.


Pyrimme jatkuvasti parantamaan sisäistä demokratiaamme. Haluamme kuunnella
puolueen ulkopuolisia ihmisiä, jotta emme unohdu omaan kuplaamme. Emme vaadi
liittymään puolueeseen, vaan meillä saa toimia sitoutumattomanakin,
tasaveroisena  jäsenten rinnalla.


Vihreissä ei ole puku-, ikä- tai sukupuolikoodia, vaan kaikki ovat tervetulleita
sellaisina  kuin ovat. Vihreä toiminta luo tilaa vähemmistöihin kuuluville
ihmisille. Kaikessa  toiminnassa huomioidaan sukupuolten tasa-arvo.


Suuret muutokset vaativat ihmisten tuen. Vihreät sitoutuu ehdottomaan
väkivallattomuuteen kaikessa toiminnassa. Väkivalta tuottaa väkivaltaa, eikä
väkivaltainen yhteiskunta voi olla hyvä kenellekään. Olemme valmiit hyväksymään
itsellemme vain sellaiset menettelytavat, jotka soisimme myös kanssamme eri
mieltä  oleville.


Vihreät ei rakenna yhteiskuntaa yhden ryhmän etujen mukaisesti vaan sellaiseksi,
että se  on oikeudenmukainen kaikille. Toimimme yhdessä muiden maiden vihreiden
kanssa  edistääksemme tavoitteitamme maailmanlaajuisesti.


Me kannatamme kansanvaltaa, avointa yhteiskuntaa ja vilkasta poliittista
keskustelua.  Emme kumarra ketään mutta kunnioitamme kaikkia.



