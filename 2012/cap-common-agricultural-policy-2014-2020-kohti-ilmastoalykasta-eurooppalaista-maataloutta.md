---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:09.985477
title: "CAP - Common agricultural policy 2014-2020 - kohti ilmasto\xE4lyk\xE4st\xE4\
  \ eurooppalaista maataloutta"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1114
year: 2012
---


# CAP - Common agricultural policy 2014-2020 - kohti ilmastoälykästä eurooppalaista maataloutta


*Vihreiden CAP-linjapaperi*    *Hyväksytty puoluehallituksen kokouksessa
12.10.2012*


## Johdanto


Eurooppalaisen maatalouspolitiikan pyrkimyksenä on Euroopan unionin komission
mukaan elinvoimaisen elintarviketuotannon ja ruokaturvan ylläpitäminen kaikilla
yhteisön alueilla, luonnonvarojen kestävä käyttö ja ilmastotoimenpiteet sekä
tasapainoinen alueellinen kehitys. Komission tavoitteet ovat kannatettavat.
Euroopan yhteisen maatalouspolitiikan tulee toimia työkaluna kestävän
maaseutupolitiikan vision toteuttamiseksi. Siihen sillä on kaikki edellytykset,
mikäli jäsenmaat ja Euroopan parlamentti pääsevät yhteisymmärrykseen keinoista
tavoitteiden saavuttamiseksi.


Eurooppalaiseen maatalouspolitiikan uudistukseen sisältyy paljon
mahdollisuuksia, joilla voidaan hidastaa ilmastonmuutosta, lisätä ekosysteemien
kestävyyttä ja monimuotoisuutta, parantaa ympäristön tilaa ja vähentää
vesistöihin ja ilmaan kohdistuvaa kuormitusta. Taloudellisesti,
ympäristöllisesti ja sosiaalisesti kestävä maatalouspolitiikka tukee
pitkäjänteistä maaseudun kehittämistä, maaseudun elinkeinojen moninaisuutta ja
korkealaatuista elintarviketuotantoa. Viljelijöiden hyvinvointi, jaksaminen,
toimeentulo ja ammatillinen kehittyminen on hyvän maatalouden perusta.


Vihreät odottavat EU:n maatalouspolitiikalta aikaisempaa tehokkaampia toimia
ympäristön hyväksi viherryttämisen, ympäristöohjelman ja täydentävien ehtojen
kautta. Odotamme CAP-uudistuksen vaikuttavan tehokkaasti vesiensuojeluun.
Suorien tukien viherryttämistoimenpiteistä, täydentävistä ehdoista ja
maatalouden ympäristötukitoimenpiteistä tulee luoda kokonaisuus, joka on
tilatasolla toimiva ja jolla saadaan entistä parempia ympäristövaikutuksia.
Luomu- ja lähiruoan edistäminen on otettava uudistuksen keskeiseksi
tavoitteeksi. Maatalouden ympäristötuen erityistukien kuten luomusopimusten
rahoitus on turvattava koko ohjelmakauden.


Byrokratian vähentämisessä sekä tukihaun että valvonnan osalta pitää saada
todellisia tuloksia sekä viljelijän että viranomaisen näkökulmasta. Pienille
tiloille on kehitettävä kevennettyjä tukihaku- ja valvontajärjestelmiä.
Sanktioiden tulee olla kohtuullisia, eikä inhimillisistä virheistä tule
rangaista. Tarkastusten neuvonnallista merkitystä pitää korostaa.


## 1. Kohti ilmastoälykästä maaseutupolitiikkaa - visio vihreästä maaseudusta


Maapallomme niukkenevat luonnonvarat sekä kasvava väestö pakottavat meidät
pohtimaan ihmisen ja luonnon välistä vuorovaikutusta sekä etsimään uudenlaisia
ratkaisuja ruokaturvan varmistamiseksi ja ympäristöongelmien ratkaisemiseksi.


Vihreän ja kestävän maaseutupolitiikan perustana on ihmisen ja luonnon
vuorovaikutus. Vahva maaseutu on elinkeinoiltaan monipuolinen ja se tarjoaa
erilaisille ihmisille houkuttelevat elämisen edellytykset. Maaseudulle
tunnusomaista on yhteisöllisyys ja omien vahvuuksien tunnustaminen.
Elintarvikkeet ja palvelut tuotetaan lähellä ja luontoa kunnioittaen. Myös
kaupunkiviljelyn merkitys luonnon monimuotoisuudelle ja ihmisten hyvinvoinnille
kasvaa. Ruokaturvan varmistamiseksi, hiilidioksidipäästöjen vähentämiseksi sekä
vesien suojelemiseksi kannatamme eläinperäisten tuotteiden syönnin vähentämistä
ja kasvisravinnon lisääntyvää käyttöä.


Ilmastoälykäs maaseutupolitiikka on inhimillistä ja se huomioi ekologiset ja
taloudelliset resurssit. Ilmastoälykkäällä maataloudella tarkoitetaan, että
maaseudulla tehtävä työ perustuu kestävän kehityksen periaatteeseen ja että
ympäristön-, vesien- ja ilmastonsuojelu otetaan huomioon ja niitä edistetään
kaikissa toimissa.


Inhimilliseen maatalouteen kuuluu maailmanlaajuinen vastuu ruoan riittävyydestä,
maaseudun elinvoimaisuus ja ihmisten jaksaminen sekä eläinten hyvä kohtelu. EU:n
maatalouden tulee kantaa vastuuta globaalisti kestävästä maataloustuotannosta ja
kannustaa kehittyviä maita omaan ruoantuotantoon.


Haluamme, että maaseutu pysyy elävänä eri puolilla Suomea ja Eurooppaa. On
huolehdittava siitä, että myös harvaan asuttu maaseutu saa tarvitsemansa tuen
laadukkaan elämisen ehtojen säilymiseksi. Luontaiselinkeinojen kuten
porotalouden säilymisestä pohjoisessa on huolehdittava, sillä poronhoidolla on
myös tärkeä kulttuurinen merkitys.


Tuottajien asemaa ruokaketjussa pitää vahvistaa. Ruokaketju pellolta pöytään
tulee olla läpinäkyvä myös hinnanmuodostuksen osalta.


Maaseudulla pyritään lisäämään luonnon monimuotoisuutta ja siellä vaalitaan
kulttuuriympäristöä. Maaseutu on hyvä paikka myös eläimille. Kestävään
maatalouteen kuuluu eläinten lajityypillisen käyttäytymisen edellytyksistä
huolehtiminen. Investointituet on suunnattava niin, että eläinten lajinmukainen
hoito on investoinnin edellytys. Elävien eläinten kuljettamista on vältettävä ja
pitkät kuljetukset lopetettava kokonaan.


Maaseudulla liikutaan puhtaasti ja tarkoituksenmukaisesti ja vähennetään turhia
päästöjä uusinta teknologiaa hyödyntäen. Kylät ovat energiantuotannoltaan
omavaraisia ja niiden energian käyttö ja tuotanto perustuu uusiutuviin
energiamuotoihin.


Maaseudulla huolehditaan monipuolisesta elinkeinorakenteesta ja maaseudulle
kehitetyistä palveluista. Huoltovarmuus on osa kestävyyttä. Maatalouden
rakennetta ei sanele suuruuden ekonomia.


Kuluttajan on tiedettävä, mitä hän syö ja myös tuottajalla on oltava oikeus
ruoan alkuperämerkintöihin. Kaupan osuus ruoan hinnasta on oltava kohtuullinen.
Nuorten halukkuutta maanviljelijöiksi on kannustettava monin keinoin ja
iäkkäiden viljelijöiden jaksamista tuettava.


Maatalouden päämääränä on luonnonvarojen kestävä käyttö, ilmastoälykäs maatalous
ja luontoa monipuolistava maatalous. Päästäjä maksaa, säästäjää suositaan. Ruoan
hukkaan heittämisen on loputtava.


## 2. Euroopan unionin yhteinen maatalouspolitiikka 2014-2020


### Tukipolitiikka


EU:n maaseutupolitiikka nivoutuu yhteen aluepoliittisten tavoitteiden kanssa ja
on osa EU 2020:n strategisia tavoitteita. Tässä esityksessä otamme kantaa
maaseudun kehittämiseen ja maatalouden tukipolitiikkaan, koska sillä on suora
vaikutus maanviljelijöiden toimeentuloon ja maatilojen ympäristövaikutuksiin.


Euroopan unionin tuet maataloudelle muodostuvat suorista tuotanto- ja
tilatuista. Investointituet, ympäristötuet ja muut erityistuet, esimerkiksi tuki
nuorille viljelijöille, ovat osittain kansallisesti rahoitettuja. Näihin
kuuluvat myös Leader-ohjelman tuet eli maaseudun kehittämisrahat. Lisäksi on
kokonaan kansallisesti rahoitettuja maataloustukia.


### Suorat tuet eli I pilari (=EU maksaa)


Suorien tukien saaminen edellyttää täydentävien ehtojen noudattamista.
Täydentävät ehdot luovat pohjan kaikelle hyvälle maataloudelle ja ympäristöstä
huolehtimiselle. Täydentäviin ehtoihin kuuluu muun muassa eläinten
hyvinvoinnista huolehtiminen ja vesien suojelu. Tutkimusten mukaan kuitenkaan
Suomessa eikä muualla Euroopassa ole onnistuttu toistaiseksi riittävästi
vähentämään maatalouden aiheuttamaa kuormitusta vesiin ja ilmaan eikä
pysäyttämään luonnon monimuotoisuuden köyhtymistä. Siksi täydentävien ehtojen
tulee taata kaikille tiloille yhteinen maatalouden ympäristönsuojelun perustaso.


Komission ehdotus vesipuitedirektiivin sisällyttämisestä täydentäviin ehtoihin
on hyvä, kun se on ensin pantu täytäntöön kokonaisuudessaan jäsenvaltioissa ja
viljelijöiden velvollisuudet on selkeästi määritelty.


Yhteistä maatalouspolitiikkaa on kehitettävä niin että toteutetaan EU:n
Itämeri-strategiaa ympäristön suojelemiseksi. Tarvitaan alueellisesti
kohdennettuja toimia vesistökuormituksen vähentämiseksi ja lannan käsittelystä
aiheutuvien päästöjen vähentämiseksi. Lannankäsittelyssä on huomioitava sekä
biokaasuntuotanto että lannan ravinteiden suljettu kierto. Erityisesti Itämeren
valuma-alueella tukea on ohjattava ravinteiden tehokkaampaan hyödyntämiseen ja
vähentämiseen. Maatalouden investointitukien suunnittelussa otetaan huomioon
myös vesiensuojelun tavoitteet ja ohjataan investointitukia erityisesti
kotieläintalouden lannan prosessointiin ja maan rakenteen parantamiseen
tähtääviin toimiin.


Viherryttäminen on suorien tukien ympäristövaatimus, joka pitää sisällään 7 %
ekologisen alan ja kolmen (joidenkin vaatimusten mukaan kahden) eri lajiin
kuuluvan kasvin viljelyn. 7 % ekologisen alan vaatimus on mielestämme hyvä,
koska sillä on kiistattomia ympäristöhyötyjä. Se edistää erityisesti luonnon
monimuotoisuutta, mutta tukee myös oikein kohdennettuna vesiensuojelua. Suorien
tukien viherryttäminen tuo ympäristötoimenpiteitä myös niille tiloille, jotka
eivät kuulu ympäristötukeen ja toisaalta mahdollistaa uusia tehokkaampia
toimenpiteitä ympäristötuen piiriin.


Komissio on esittänyt kolmen kasvilajin vaatimusta yli kolmen hehtaarin
tiloille. Mielestämme pelkän kolmen kasvilajin vaatimuksen sijaan yli kymmenen
hehtaarin tilojen tulisi siirtyä viljelykiertoon. Tämä olisi tärkeää ravinteiden
sitomisen kannalta. Viljelykierrossa pitäisi suosia typpeä sitovia ja kotimaisen
valkuaistuotannon varmistavia palkokasveja. Tämä on tärkeää esimerkiksi soijan
tuonnin vähentämiseksi. Kevät- ja syysviljan viljely ei korvaa nurmia tai muita
kasvilajeja. Tuemme valinnanvapautta viljelijöiden keinovalinnassa
viherryttämisen osalta. Tilojen ja alueiden erilaisuus tulee voida huomioida
valittaessa tehokkaimpia ympäristönsuojelutoimenpiteitä. Suomen
ympäristötukiohjelman ja viherryttämisen välinen suhde tulee selvittää.


Tilaneuvontaa on oltava tarjolla täydentävistä ehdoista,
viherryttämistoimenpiteistä sekä ilmastonmuutoksen lieventämisestä ja siihen
sopeutumisesta, luonnon monimuotoisuudesta sekä vesiensuojelusta. Lopputuloksena
pitää olla selvästi pienempi ympäristökuormitus niin vesistöihin kuin ilmaan.


Nuorten viljelijöiden tuki ja pienten tilojen tuki ovat mielestämme
kannatettavia. Tuet tulee suunnata tilakoon mukaan portaittaisesti ja tukikatot
asettaa niin, että perheviljelmä elättää, eikä yksikkökoon suurentaminen ole
ainoa keino turvata viljelijäperheen riittävä tulo. Maatalouspolitiikassa tulee
kiinnittää huomiota uudenlaisiin omistusmuotoihin, esimerkiksi
yhteisöomisteisiin maatiloihin ja samalla kannustaa ja mahdollistaa maatalouden
ulkopuolelta tulevien nuorten alalle pääsy.


### Maaseudun kehittämisohjelma eli II pilari


Maaseudun kehittämisohjelmaa koskevassa ehdotuksessa tunnistetaan kaikki
keskeiset ympäristöhaasteet: Maa- ja metsätaloudesta riippuvaisia ekosysteemejä
pitää säilyttää ja parantaa edistämällä vesienhoitoa, luonnon monimuotoisuutta,
maisemien tilaa ja maaperän hoitoa. Lisäksi halutaan edistää vähähiiliseen
talouteen siirtymistä maa-, elintarvike- ja metsäsektoreilla, maatalouden typpi-
ja metaanipäästöjen vähentämistä sekä hiilen sitomisen edistämistä maa- ja
metsätaloudessa. Nämä ohjelman tarjoamat mahdollisuudet tulee kansallisessa
valmistelussa hyödyntää mahdollisimman tehokkaasti.


Ympäristötuilla pitää saavuttaa todellista ympäristön tilan paranemista
kohdentamalla ne tärkeimpiin kohteisiin. Ympäristötuen "aloituspaketin" täytyy
olla tehokas ja erityistuet kuten luomutuki ja biodiversiteettiin vaikuttavat
monimuotoisuus-, perinneympäristötuet sekä maatiaiskasvien ja -kotieläinten tuet
on turvattava ja niitä on suunnattava kaikkein uhanalaisimpiin kohteisiin.


Lannan käsittely ja metaanipäästöt ovat keskeisiä maatalouden
ympäristökysymyksiä mutta samalla tärkeitä resursseja ja mahdollisuuksia
energian tuotantoon sekä ravinteiden kiertoon. Lannan nitraateilla on suuri
merkitys pohja- ja pintavesien saastumisen kannalta. Typpilannoitteiden
aiheuttamat ilmastopäästöt (typpioksiduuli) sekä pohjavesien saastuminen ovat
keskeisiä ympäristökysymyksiä. Osaratkaisuja päästöjen vähentämiseksi olisivat
palkokasvien viljelyn lisääminen, ravinteiden kierrätys ja säästeliäs käyttö.


Leader-tyyppinen lähidemokratiaan perustuva rahoitusmuoto maaseudun
kehittämisessä tulee säilyttää ja sen osuutta kasvattaa. Natura 2000 -alueita
tai muita tärkeitä luonnonarvoja omaavia alueita tulee kehittää maaseudun
kehittämisohjelman avulla tukemalla investointeja sekä laatimalla niille
suojelu- ja hoitosuunnitelmia "peruspalvelut ja kylien uudistaminen"
-toimenpiteen rahoituksella.


Maaseudun kehittämisen uutena painoalueena tulee olla maatalouden ja kaupunkien
kuluttajien kiinteän yhteyden luominen ja suoramyyntiorganisaatioiden
kehittäminen. Tuottajien asemaa suhteessa markkinoihin on vahvistettava.


Maaseutualueita tulee kehittää niiden omista vahvuuksista lähtien. Tilojen ja
kylien omavaraisuutta voidaan parantaa lähiruoan, maaseutumatkailun ja
hajautetun uusiutuvan energiantuotannon kuten biokaasun, puukaasun, biodieselin
ja tuulivoiman avulla. Omavaraisuus tukee yhteisöllisyyttä ja työllisyyttä ja
vastaa ilmastohaasteeseen. Maaseudun pienyrittäjyys, osuustoiminta, omien
raaka-aineiden jatkojalostus ja markkinointi luo kestäviä työpaikkoja.


## 3. Erityisiä huomioita


Komissio esittää hiilirikkaiden maiden raivauskieltoa ilmastosyin.
Ilmastomuutoksen hillitsemisen vuoksi uusien turvemaiden raivauskielto tulee
saada voimaan. Samalla tulee kuitenkin ottaa huomioon viljelijöiden tilanne ja
toimeentulo. Turvemaille tulee kehittää sellaisia viljelymenetelmiä, joilla
minimoidaan hiilipäästöt. Maailman käytetystä maapinta alasta 3 % on turvemaita,
ja ne sisältävät 30 % maaperän hiilestä. Turpeeseen on sitoutunut kaksi kertaa
enemmän hiiltä kuin maailman metsiin.


Vihreiden mielestä tukien sijaan tulisi korostaa maa- ja metsätaloutta
erilaisten ekosysteemipalvelujen kuten maaperän hoidon, veden säätelyn, hiilen
sidonnan ja pölytyksen tuottajana ja nähdä erilaiset tuet korvauksena näistä
yhteiskunnalle välttämättömistä palveluista.


## 4. Lopuksi


Eurooppalainen maatalouspolitiikka on keskeinen väline ja suunnannäyttäjä
kestävämmän tulevaisuuden rakentamisessa. Edellä esitetyillä linjauksilla ja
keinoilla vihreät pyrkivät energiatehokkaaseen, vähäpäästöiseen, ekologisesti
monimuotoiseen, taloudellisesti kannattavaan ja sosiaalisesti ja kulttuurisesti
kestävään ja ilmastoälykkääseen maatalouspolitiikkaan.


Euroopan unionin yhteisen maatalouspolitiikan tulee vastata tehokkain keinoin
ilmastonmuutokseen, vesien suojeluun ja ympäristön monimuotoisuuden tukemiseen
kulttuuriympäristöt mukaan lukien. EU:n maatalouspolitiikan pitää olla
maaseutupolitiikkaa, joka huomioi viljelijöiden tulotason, hyvinvoinnin ja joka
kannustaa nuoria viljelijöitä hakeutumaan alalle. EU:n maatalouspolitiikan tulee
kyetä tuottamaan kuluttajille laadukasta, eläinten hyvinvoinnin huomioon ottavaa
ja luonnonmukaisesti tuotettua gmo-vapaata ruokaa. EU:n maatalouspolitiikka on
keskeisessä asemassa paikallisen ja globaalin ruokaturvan ylläpitäjänä ja
kestävän kehityksen mukaisen maatalouden edistäjänä. EU:n maatalouspolitiikalla
on erittäin merkittävä rooli YK:n ja EU:n päästövähennystavoitteiden
saavuttamisessa ja luonnon monimuotoisuuden ylläpitämisessä.



