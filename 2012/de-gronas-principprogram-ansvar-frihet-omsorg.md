---
language: SV
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:10.560503
title: "De Gr\xF6nas principprogram - Ansvar, frihet, omsorg"
type: yleisohjelma
url: https://www.fsd.tuni.fi/pohtiva/ohjelmalistat/VIHR/1196
year: 2012
---


Det Gröna förbundet registrerat parti


De Grönas principprogram


# Ansvar, frihet, omsorg


Godkänt på partidagen i Villmanstrand 20.5.2012


**Innehållsförteckning**


1 Inledning     2 Ansvar     2.1 Miljö     2.2 Måttfullhetsekonomi     3 Frihet
3.1 Jämlikhet och likställdhet     3.2 Lycka     3.3 Delaktighet     4 Omsorg
4.1 Rättvisa     4.2 Välfärd     5 De gröna verksamhetsformerna


## 1 Inledning


De Gröna finns till för att trygga framtiden. Vi vill rädda miljön, vi vill
värna om arternas mångfald, naturens skönhet, den rena luften och vattendragen.
Vi vill rädda människorna: göra slut på fattigdom och elände, uppnå verklig
jämlikhet och jämställdhet, ge alla frihet att vara sig själva. Vi vill rädda
politiken: låta människorna själva bestämma, komma åt korruptionen, och tillåta
allas åsikter att höras.


I det här principprogrammet berättar vi mer detaljerat om hur vi vill trygga
framtiden. Vi har samlat de centrala Gröna värdena och principerna, och redogör
för hur de kan främjas. I det här programmet berättar vi om hurdan den värld som
vi vill skapa ser ut.


Vår verksamhet styrs av följande värden och principer:


* Ansvar för miljön och framtiden. Människans verksamhet bör anpassas till miljöns bärförmåga. Välfärden bör grunda sig på en ekonomi som håller sig inom det rimligas gräns. Vi kan inte leva på bekostnad av framtida generationer.
* Frihet för alla. Folk ska ha rätt att leva på det sätt de vill, så länge det inte begränsar andra människors rätt till samma sak, eller skadar djuren eller miljön. Frihet ökar lyckan och delaktigheten eftersom den förstärker förutsättningarna för att bestämma över sitt eget liv och delta i samhällsutvecklingen på olika sätt.
* Omsorg om andra människor. All verksamhet bör basera sig på rättvisa såväl lokalt som globalt. Den offentliga makten bör värna om förutsättningarna för ett gott liv, för välfärd och jämställdhet. För De Gröna är det inte bara målsättningarna som är viktiga, utan också hur de ska uppnås. Vi vill förnya politiken och göra den öppnare, mer deltagande och rättvis. Alla behövs för att bygga framtiden.


## 2 Ansvar


### 2.1 Miljön


Människan är en del av naturen och därför beroende av den. Vi klarar oss inte
utan naturen, såsom fotosyntesen, vattenreningen, pollineringen och
näringsomsättningen. Genom att skydda naturen skyddar vi oss själva. Naturen har
också ett egenvärde som är oberoende av människan. Saimenvikaren, sumpnyckeln
och miljoner andra arter har en icke-ifrågasättbar rätt att leva på denna
planet. Gamla lundar med bastanta ekar, mossar med ängsull, älvar som forsar
fritt är värdefulla inte bara för oss människor utan även i sig själva.


Miljön sätter gränser för vår verksamhet. Vi kan bygga vår välfärd antingen
genom att respektera de här gränserna eller genom att strunta i dem - tills
miljöförsämringen raserar bottnen för välfärden. Sist och slutligen är det bara
genom att skydda miljön som vi kan garantera hälsa och trygghet, en blomstrande
ekonomi och våra arbetsplatser. Överkonsumtion och överbelastning skapar bara en
skenbar och tillfällig välfärd.


Att ta ansvar för miljön är det enda rättvisa för ofta är det de allra svagaste
som först får lida av miljöförstöringen. De Gröna betonar i enlighet med
principen för klimaträttvisa de rika ländernas större ansvar för en lösning av
klimatkrisen. De Gröna bygger välfärd för den nulevande generationen utan
försvaga villkoren för de kommande generationerna.


Det är bråttom med besluten. Oenigheter om detaljerna får inte hindra oss från
att fatta beslut eftersom klimatförändringen accelererar och håller på att bli
okontrollerbar med utrotning av en mångfald arter som en av följderna. Imorgon
kan det vara för sent att göra något.


Ansvaret för miljön överskrider statsgränserna. Lika litet som fåglarna bryr sig
föroreningar om gränser. Oberoende av nationstillhörighet eller hemort bär vi
ansvar för att bevara mångfalden i naturen inte bara för oss själva utan för
hela mänskligheten. Vi finländare belastar vår miljö klart mer än vad som är
hållbart. Vi kan inte ta tillflykt till prat om Finlands speciella
omständigheter. Vårt kalla klimat tvingar oss inte att bygga värmeslösande hem,
våra långa geografiska avstånd tvingar oss inte att välja bilmodeller som slukar
mycket bränsle. Vi är ansvariga för våra egna val: vi driver själva våra
kolkraftverk och hugger själva ner våra urskogar.


Finland sitter med trumfkort på hand när det gäller att ta sitt ansvar. Vi har
välmåga, kunnande och högt utvecklad teknologi. Vi har ett fungerande samhälle,
förnybara naturresurser och rötterna till vår kultur finns i naturen. Därför bör
Finland agera pionjär och riktningsvisare vad gäller miljöskydd.


För De gröna är djuren inte bara en produktionsfaktor utan individer med förmåga
att känna. Alla djur, också produktionsdjuren, har rätt till ett arttypiskt och
gott liv utan lidande förorsakat av människan. Det här innebär till exempel att
pälsdjursuppfödningen bör förbjudas.


De Gröna stöder starkt en naturenlig produktion för garantera etisk behandling
av djuren, rena produkter och en välmående miljö. Produktion baserad på
genmanipulation bör inte tillåtas i Finland utan grundliga undersökningar och
uppskattning av följderna.


Vi förhåller oss positivt till de möjligheter ny teknologi ger, men vi kräver
att man utvärderar följderna för människan och miljön. För att trygga vår egen,
liksom kommande generationers livsmöjligheter måste vi undvika att ta orimliga
risker. Att anpassa ekonomin till miljöns bärförmåga förutsätter en revolution i
vårt sätt att producera och konsumera. För att råda bot på klimatkrisen måste
samhället snabbt byggas om så att vi kan minska på utsläppen och stegvis nå
målet att bli utsläppsneutralt.


Energiekonomin måste basera sig på effektivitet förd till sin spets och
miljövänlig, förnybar energi. Vi vill att man avstår från kärnkraftsanvändningen
så snabbt som möjligt. Det får dock inte medföra ökade koldioxidutsläpp.


Det går att effektivt och ekonomiskt styra belastningen av miljön genom
prissättning och upplysande information. I många fall ger marknadsmässiga
styrmekanismer samma miljönytta till lägre kostnader än förbud och normer. Också
normer behövs trots allt.


Belastaren ska betala fullt ut för miljöbelastningen, och det ska synas i
priserna på alla produkter. Tilläggskostnaderna som miljöhänsynen orsakar ska
fördelas jämnt mellan olika befolkningsgrupper.


Vi måste ta ett jättekliv för att börja använda naturresurserna effektivare.
Istället för engångsanvändning och förorening behövs slutna kretslopp vad gäller
råvaror och utsläpp. Vi måste ta hänsyn till miljövärdena i allt
beslutsfattande. Framför allt behöver vi måttfullhet i våra val.


### 2.2. Måttfullhetsekonomin


De Gröna vill bygga ett ekonomiskt system som tillfredsställer alla människors
grundbehov och inte bara ett fåtals girighet - ett system som håller sig inom de
ekologiska gränsvillkoren. Ekonomin måste medverka till att råda bot på
fattigdomen och minska på inkomstklyftorna och bereda alla möjligheter att nå
välstånd.


Vi lever idag på skuld på ett sätt som är orimligt både för ekonomin,
människorna och miljön. Vår ekonomiska tillväxt baserar sig på överkonsumtion av
naturresurser och överproduktion av utsläpp. Ojämställdheten och
marginaliseringen skapar en social skuld som kommer att utmätas under de
kommande decennierna.


För att verka rättvist och hållbart behöver marknadsekonomin strikta regler. När
marknadsekonomin fungerar som bäst tillfredsställer den effektivt de mänskliga
behoven. Måttfullhetsekonomin är hållbar från generation till generation. Vi
vill inte ha ett samhälle där de som kom först ägnar sig åt en konsumtionsfest
för att sedan lämna notan till kommande generationer. Kostnaderna för en
åldrande befolkning till exempel måste skötas så den inte blir orimlig för någon
åldersgrupp.


Ekonomin kan växa bara på det villkor att den inte baserar sig på att vi lever
över våra tillgångar. Ekonomin växer också då kolkraftverk ersätts med
fliskraftverk, då man istället för papperstidningar säljer elektroniska
tidningar, och då folk går på teater eller hos frisören.


Föråldrade mätinstrument som bruttonationalprodukt räcker inte längre till. I
måttfullhetsekonomin behövs mätinstrument som beaktar miljön och människors
välmåga.


Staterna bör vara starka för att kunna styra ekonomin. Lagstiftarna bör ställa
upp stränga randvillkor för att trygga människornas, miljöns och djurens
välmåga. Inom de gränserna bör ekonomin, arbetet och företagandet vara så fritt
som möjligt. Företagen och människorna bör utifrån sina egna behov och
omständigheter ha rätt att välja de effektivaste medlen för att uppnå gemensamt
uppställda målsättningar för miljön och välmågan.


Vår välmåga baserar sig på globala marknader och den tillit som råder inom dem.
Den internationella handeln behöver få regler som garanterar en rättvis lön,
goda arbetsförhållanden och hög nivå på miljöskyddet överallt i världen.
Staterna bör genom internationellt och demokratiskt samarbete garantera att
ingen får en orättvis konkurrensfördel genom att suga ut sina arbetstagare eller
genom att förstöra sin miljö. Ekonomin kan vara fri på riktigt bara då den inte
begränsar någon annans frihet - när till exempel en gruva inte sätter sig över
allas rätt till rent vatten, eller en klädfabrik inte struntar i arbetarnas
hälsa.


I praktiken förutsätter en ekologiskt och socialt hållbar ekonomi en öppen
penningmarknad. Man bör dock aktivt förhindra och jämna ut marknadens
överdrifter och beskatta finansmarknaden. En stabil ekonomi ligger i hela
samhällets intresse. Den offentliga ekonomin får inte bli överskuldsatt och
hamna i händerna på kreditorerna. Statens och kommunernas skuldsättning betyder
i praktiken att skattehöjningar eller nedskärningar i tjänsterna läggs på
framtiden. Det är rätt att skuldsätta sig bara då det också är till fördel för
dem som en gång kommer att betala tillbaka skulden. Det kan vara förnuftigt med
offentlig skuldsättning då man investerar i framtiden: utbildar människor,
förhindrar marginalisering eller lyfter ekonomin ur en depression.


## 3 Frihet


Att respektera människors frihet och främja den är en central del av det gröna
tänkesättet. Vi försvarar människornas grundfriheter - också då vi är av annan
åsikt än motparten. Friheterna hör jämbördigt alla till.


Varje människa har rätt att leva på det sätt hon vill så länge hon inte
begränsar andras rätt till samma sak. En verklig frihet behöver stöd för att
göra skäl för sitt namn: kunskap om alternativen, utbildning som hjälper till
att göra övervägda val, och ekonomisk trygghet så att man inte hamnar i en
fattigdom som omöjliggör all valfrihet. Frihet är också en inre egenskap, frihet
till exempel från konventionalism och egna fördomar. En människa behöver inte
vara likadan som sina grannar eller sin omgivning, utan var och en har rätt att
välja sin egen stig i livet.


Var och en har rätt till sin egen kropp och de beslut som rör den. Statsmakten
kan dock förutsätta att irreversibla beslut eller beslut med långtgående
konsekvenser görs först efter allvarligt övervägande och med full medvetenhet om
följderna för en själv och för andra. Människans egen vilja bör höras och
respekteras in i det sista både i samband med botande eller symptomenlig vård,
liksom vid terminalvård då personen i fråga står inför döden. Alla har rätt inte
bara till ett gott liv utan också till en god död, vid behov i form av
terminalvård eller om man så väljer att få bistånd att lämna livet.


Friheter kan inte väljas på bekostnad av andra människors grundrättigheter. Att
invånare i rika länder ges frihet att förverkliga sin vilja kan till exempel
begränsa en u-landsinvånares rätt till ett människovärdigt liv.


Vi motsätter oss att Europa byggs om till en fästning, som man inte kan ta sig
in i för att söka skydd. Friheten kan begränsas också då nyttan med
begränsningen klart överstiger skadorna och då man genom begränsningarna tryggar
individens framtida valmöjligheter. Också miljön sätter gränser för människans
friheter: vi har till exempel inte oändlig frihet att konsumera och slösa
energi. När friheter begränsas bör man alltid istället för totalförbud överväga
mindre begränsande styrmekanismer.


Friheten står i nära anknytning till jämställdhet, jämlikhet, lycka och
delaktighet. Verklig frihet för alla uppnås bara om människor har jämbördiga
rättigheter. Frihet att bestämma över sitt eget liv är både en förutsättning för
lyckan och i sig självt dess källa. Utan frihet kan det inte finnas någon
delaktighet eller demokrati.


### 3.1 Jämlikhet och jämställdhet


Ingen får diskrimineras. Vi vill bygga ett jämlikt samhälle, där alla har
möjlighet att delta - oberoende av boplats, rörelsemöjligheter, hudfärg eller
ålder.


Jämställdhet uppstår inte av sig själv. Det krävs förändrade attityder och
långsiktigt arbete. Också samhällsstrukturerna behöver förändras. Ingen enskild
egenskap ska i samhällets ögon få definiera individens mänsklighet i sin helhet.
Ingen ska behöva finna sig i att bli diskriminerad.


Människans möjligheter påverkas ofta av föräldrarnas sociala ställning och
bakgrund. Man måste speciellt bemöda sig om att stöda de människor vars
möjligheter kringskärs av fördomar, svåra omständigheter eller en olycklig
bakgrund. Ibland kan jämställdheten bäst förverkligas genom att ge dem som hör
till en svagare grupp tillfällig kompensation, till exempel kvoterade platser.
Handikappade och andra delvis arbetsförmögna bör beredas bättre möjligheter att
ta del av arbetslivet och sysselsättningshindren för deras del bör röjas bort.


Den offentliga makten bör beakta behoven hos olika sorters människor.
Ensamboende och de som har familj bör behandlas likvärdigt. Omgivningen bör vara
hinderfri. Alla bör få service på det av nationalspråken man själv talar och i
mån av möjlighet ska service ges också på olika minoritetsspråk.


De Gröna vill göra världen och Finland jämlikt oberoende av kön. Man bör
medvetet hitta och bryta ner strukturer som utifrån könsaspekter förhindrar
fullt deltagande i arbets-, familje- eller samhällslivet. De Grönas målsättning
är ett för alla rättvist samhälle som är fritt från könsrelaterade fördomar.
Lägre lön åt kvinnor, marginalisering av män, tvångssterilisering av individer
som bytt kön och andra könsrelaterade problem bör motarbetas. Därför bör till
exempel såväl föräldraledigheten som värnplikten förnyas på ett sätt som är
jämlikt för båda könen. Parförhållanden bör vara jämlika inför lagen oberoende
av parternas könstillhörighet. Den offentliga makten bör erkänna mångfalden i
frågor som berör kön och garantera könsminoriteternas rättigheter. Man bör
försvara också deras rättigheter som inte upplever sig själva som entydigt man
eller kvinna.


Våldet mot kvinnor och våldet inom nära relationer är ett allvarligt
samhällsproblem som man aktivt bör gripa in i och förhindra.


De Gröna respekterar trosfriheten och vill att alla världsåskådningar behandlas
likvärdigt. Oberoende av världsåskådning ska samfunden inbördes stå i jämlik
ställning i relation till statsmakten.


### 3.2 Lycka


De Gröna vill främja människors möjligheter till ett gott och lyckligt liv.
Källorna till lycka är individuella, och ingen ska definiera för en annan
människa vad det är som gör henne lycklig. Den offentliga makten ska dock skapa
förutsättningar för lycka och möjliggöra för människor att välja nycklarna till
sin egen lycka.


Därför bör viktighetsordningen inom politiken förnyas. Istället för dagens
betoning på ekonomisk tillväxt och konkurrenskraft bör tyngdpunkten läggas på
skapande av lycka. Ur lyckopolitikens synvinkel kan det till exempel vara
förnuftigt att förbättra familjeledigheterna eller minska på inkomstklyftorna
även om det innebar att den ekonomiska tillväxten mattas av en aning.


Staten kan inte garantera någons lycka, men nog erbjuda byggklossar till lyckan.
Till exempel är ett stabilt samhälle, hälsa, människorelationer, tillräcklig
vila samt möjligheter att påverka sitt eget liv faktorer som i allmänhet ökar
den individuella lyckan. Dessutom bör folk ha tid att göra saker som är viktiga
för deras lyckokänsla.


Också rätten till livslångt lärande och den glädje som är förknippad med olika
upplevelser är källor till lycka. Den offentliga makten bör erbjuda fria
utrymmen där man kan träffa vänner och ägna sig åt sina hobbyer, dessutom
behöver kulturen stödas för att möjliggöra för folk att förverkliga sig själva
och njuta av konst. Konstnärer och forskare bör utan fruktan kunna ägna sig åt
att söka efter det nya och nyskapande.


### 3.3 Delaktighet


De Gröna vill skapa ett samhälle, där maktfördelningen är jämnare än idag.
Makten ska vara lätt både att kritisera och störta.


Riktningen för framtiden ska definieras tillsammans. Samhället ska inte byggas
så att man samtidigt utestänger folk. Att delta i samhällsbygget får inte vara
svårt eller kännas onödigt.


Medborgarnas rättigheter tryggas bäst om beslutsfattarna kan bytas ut mot bättre
i rättvisa val. Delaktigheten bör inte begränsas till droppandet av en röstsedel
i en urna vart fjärde år. Direkt demokrati såsom medborgarinitiativ och
folkomröstningar behövs för att stöda den representativa demokratin och återge
folk förtroendet för politiken. De Gröna anser att makten i en demokrati tillhör
alla också mellan valen.


Politik handlar om värden och ideal. Därför ska också andra än välutbildade
experter ha möjligheter att delge folk sina visioner. Vi tror inte på
självsvåldiga ledare, utan på gemensamt påhittade lösningar. Vi behöver fler
former av deltagande demokrati. Vi vill ha en president som känner gränserna för
sin makt och en stark riksdag, ämbetsmän och -kvinnor som vet sin plats, och
medborgare som vet sitt värde. Uttrycksfriheten garanterar att makthavarna fritt
kan kritiseras. I ett samhälle som respekterar frihet är det tillåtet att säga
till och tillåtet att känna sig sårad, vi vill inte ha en tigandets kultur. Att
upprätthålla en mångsidig medborgardiskussion är allas vår sak.


Genomskinligheten och öppenheten bör ökas på alla nivåer av beslutsfattande.
Folk bör erbjudas kunskap om beslutsfattandet på alla de platser där de befinner
sig: på gator och torg, på nätet, i skolorna och på arbetsplatserna.


Kunskaps- och informationsteknologin möjliggör en ny sorts radikal öppenhet där
offentligt producerad kunskap på ett behändigt sätt står till buds för alla. Att
dela med sig av sin kunskap ger folk möjligheter att delta och företag
möjligheter till ny affärsverksamhet. Därför bör den kunskap som staten och
kommunerna producerar fritt stå till medborgarnas förfogande. Demokrati bör vara
en princip som dominerar på alla nivåer av beslutsfattande. Organisationerna,
kommunerna, kommunsammanslagningarna, staterna, de mellanstatliga
organisationerna och statsförbunden bör demokratiseras. Beslut i frågor som
berör alla, såsom pensionerna och socialskyddet, får inte avgöras enbart av
intresseorganisationerna. Besluten måste fattas så nära de människor som
besluten påverkar som möjligt.


Förutom ett mer demokratiskt Finland vill vi ha en mer demokratisk värld. Vi
vill ha globala beslutsorgan som har verklig makt. Världsomfattande problem som
klimatförvandlingen måste oundvikligen lösas tillsammans. Ett tätt globalt
samarbete är också ett effektivt medel att ta itu med nationella och
internationella konflikter och på så sätt främja freden i hela världen.


## 4 Omsorg


### 4.1 Rättvisa


En bra mätare på rättvisa är det hur väl samhällets svagaste medlemmar
behandlas. En stat som bemödar sig om rättvisa ser till att trygga
förutsättningarna för ett gott liv för alla sina medborgare i samtliga
livssituationer. Var och en av oss kan någon gång vara svag.


Rättvisa innebär att inkomstskillnaderna inte är orimliga, att det finns en
social rörlighet och tillräcklig utkomst för alla. Enligt De Gröna är det
rättvist att skatterna graderas enligt betalningsförmåga och orsakade
olägenheter. De välbeställda har både möjligheter och skyldigheter att delta mer
i samhällsbygget än de mindre välbeställda.


Små förmögenhetsskillnader gagnar sist och slutligen alla. De rika behöver inte
omgärda sig med taggtråd, och det är tryggt att röra sig var som helst. I
samhällen med små inkomstskillnader är människor i genomsnitt lyckligare.


Nuförtiden går fattigdom och många andra problem ofta i arv från generation till
generation. På motsvarande sätt tenderar pengar att söka sig till pengar, och en
hög utbildningsnivå går också den i arv. Alla startar med andra ord inte från
samma utgångspunkt. Skillnaderna måste utjämnas med hjälp av utbildning,
socialskydd och beskattning.


I ett rättvist samhälle låter man inte arbetslöshet och missnöje koncentreras
till vissa skikt och platser, utan basservicen är av hög kvalitet oberoende av
boningsort. Vi vill inte att Finland uppdelas i de fattigas slumområden och de
rikas ingärdade bostadsområden, lika litet som vi vill ha en alltför
differentierad nationell regionstruktur vad gäller välfärden.


Omsorgen får inte begränsa sig till statsgränserna. Människorna har rätt till
frihet från armod och brist överallt i världen. Förmögna länder som Finland har
en skyldighet att genom biståndssamarbete och politiska medel stöda denna rätt
att förverkligas. Handelspolitiken får principiellt inte förhindra fattiga
länder från att utvecklas. Handeln och dess begränsningar kan dock användas för
att styra diktaturer att börja respektera universellt erkända mänskliga
rättigheter. I en värld av konkurrens och samarbete ska alla aktörer följa
gemensamt överenskomna spelregler. Det internationella samfundet har en
skyldighet att gripa in i enskilda länders verksamhet då en stat inte förmår
eller vill skydda sina egna medborgares liv.


Mänskligheten är vår internationella familj. För De Gröna är människorna framför
allt medborgare i vår gemensamma värld. I stället för kapprustning vill vi ha
mänsklig trygghet. Vi vill främja mänskliga rättigheter, fred och demokrati i
världen också med hjälp av utrikespolitiska medel. I De Grönas långsiktiga
framtidsvision känner den fria rörligheten inga gränser.


### 4.2 Välfärden


Förutsättningarna för människors lycka och välfärd skapas i välfärdsstaten.
Välfärdsstaten är en av de bästa sakerna finländarna någonsin byggt. Ingen av
oss är i sista hand ansvarig bara för sig själv. Ett heltäckande skyddsnät,
hälsovårdstjänster av hög kvalitet, var och ens möjligheter att utveckla och
utbilda sig själv, små inkomstskillnader - allt detta bidrar till att skapa ett
lyckligt samhälle. Hälsa och andlig välfärd är för de flesta viktiga
förutsättningar för lycka. Kommunerna och staten ska trygga en jämlik rätt till
bästa möjliga vård för alla. Därutöver bör man främja hälsan. Preventiva
åtgärder som motverkar sjukdomar är inte bara viktiga för välfärden, de är också
ekonomiskt nödvändiga när befolkningen åldras och behoven växer. Därför bör det
till exempel vara lätt och lockande att motionera.


Ett meningsfullt arbete, gemenskap och mänskliga kontakter är saker som
motarbetar marginalisering. Även en hälsosam kost, rent dricksvatten, avsaknad
av buller och frisk luft är viktiga förutsättningar för hälsa såväl i Finland
som i hela världen.


Vår livsmiljö består av naturen och den bebyggda omgivningen. Byggnationen är en
väsentlig del av det arv vi lämnar efter oss till kommande generationer, och vi
måste se till att det arvet är av hög kvalitet och värdefullt.


Hjälpbehövande har rätt till ett människovärdigt liv och de som har resurser att
hjälpa är skyldiga att göra det, oberoende av gränser. Vi som bor i Finland kan
stöda andras strävanden genom att bete oss som folk: genom att betala hyfsad lön
åt utvecklingsländernas fabriksarbetande kvinnor, genom att använda bara en så
stor del av världens naturresurser som är hållbart, och genom att hjälpa
nödställda både i vårt eget land och i världen.


Samhället behöver arbete och fritt företagande för att finansiera
välfärdsstatens många kostnader. Alla ska rätt till arbete. Att arbeta ska vara
lönsamt för alla och man bör få en hyfsad ersättning för det. Ingen får ramla
mellan stolarna när inkomst och socialskydd anpassas till varandra.


Arbetet bör också vara rättvist. Förutsättningarna för ett rättvist arbetsliv är
att arbetsvillkoren följs, att lika lön utbetalas för lika och likvärdigt
arbete, att onödiga snuttjobb slopas och att det är enkelt att passa samman
arbete och övrigt liv. Arbetet är dock inte ett värde i sig självt utan ett
medel att skapa ett rättvist samhälle - och för många även att förverkliga sig
själva. Som motvikt till arbetet behövs mera fritid. Samtidigt kan arbetsmängden
delas på en större grupp.


Socialskyddsdjungeln bör ersättas av en enkel och sporrande grundinkomst. En
grundinkomst skulle ge trygghet åt såväl snuttjobbare, deltidsarbetande,
låginkomsttagare som åt företagare. En grundinkomst skulle ge folk valfrihet och
möjligheter att hitta meningsfulla sysslor. Den skulle göra det lönsamt att ta
emot arbete och möjliggöra olika former av arbetande.


En utbildning erbjuder medel att delta i samhället och arbetslivet. Alla har
rätt till kostnadsfri utbildning av hög kvalitet oberoende av familjebakgrund
och bostadsort. Alla bör ha frihet att välja den utbildningsgång som passar dem
bäst. Till friheten hör också möjligheten att göra misstag och välja en ny stig
efter eventuella stickspår.


## 5 De Gröna verksamhetsformerna


En orsak till att De Gröna uppstod var viljan att vädra ut den unkna och
oligarkiska politiska kulturen. Vi är inte bara oliktänkare utan också
olikgörare. Vi har förbundit oss till öppenhet i all vår verksamhet. De
överenskommelser vi träffar när vi för förhandlingar tål dagsljus. Vi är för
mera öppenhet i beslutsfattandet var än vi verkar - både i riksdagsutskotten,
kommunfullmäktige och i den Europeiska unionen.


De Gröna är ett öppet och ickehierarkiskt parti, där de som anslutit sig sist
kan vara de första i tur om de har idéer och kunnande. Vi har förbundit oss till
en sträng rotation, det innebär att uppdragen cirkulerar. På så sätt blir ingen
oumbärlig och makten delas på fler.


De Gröna strävar efter en öppen diskussion där alla parter hörs. Inga ämnen är
förbjudna. Om vi har fel vill vi veta på vilket sätt. Om den lösning vi
föreslagit inte fungerar är vi redo att hitta en som fungerar bättre. De Gröna
håller fast vid sina målsättningar, men inser att de kan uppnås på många olika
sätt. Vi godkänner bara sådana verksamhetssätt som ligger i linje med våra
principer. Ändamålet helgar inte medlen. Vi stöder goda initiativ även om de
ursprungligen inte hittats på av De Gröna, eller De Gröna skulle få någon ära av
att de förverkligas. Det viktigaste är ett bra slutresultat.


Vi strävar hela tiden efter att förbättra vår inre demokrati. Vi vill lyssna på
människor som står utanför partiet så att vi inte riskerar att börja leva inne i
vår egen bubbla. Vi kräver inte att man skriver in sig i partiet, hos oss är man
jämbördig med de ordinarie medlemmarna även som obunden.


De Gröna har ingen kläd-, ålders- eller könskod, utan alla är välkomna sådana
som de är. De Grönas verksamhet skapar utrymme åt människor som tillhör
minoriteterna. I allt vårt agerande utgår vi från jämlikhet mellan könen.


Stora förändringar kräver folkets stöd. De Gröna förbinder sig till ickevåld i
all sin verksamhet. Våld föder våld, och ett våldsbemängt samhälle kan inte vara
ett bra samhälle för någon. Vi kan för oss själva godkänna bara sådana sätt att
agera som vi väntar oss av dem som hyser andra åsikter än vi.


De Gröna bygger inte ett samhälle som finns till enbart för en viss grupp utan
vi vill ha ett samhälle som är rättvist för alla. Vi agerar tillsammans med de
gröna i andra länder för att främja våra målsättningar globalt.


Vi är för demokrati, ett öppet samhälle och en livlig politisk diskussion. Vi
bugar oss inte för någon, men respekterar alla.



