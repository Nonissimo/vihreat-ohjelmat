---
language: SV
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:05:00.221681
title: "Gr\xF6na f\xF6rbundets program"
type: yleisohjelma
url: https://www.fsd.tuni.fi/pohtiva/ohjelmalistat/VIHR/863
year: 1998
---


# Gröna förbundets program


**Version 1998**


Godkänt vid Gröna Förbundets årsmöte 23.-24. maj 1998


## FÖR EN ANSVARSFULL FRAMTID - GRÖNA FÖRBUNDET


* DET ÄR DAGS ATT TA NÄSTA STEG!


1. EN OBEGRÄNSAD MATERIELL TILLVÄXT ÄR OMÖJLIG - FÖR ETT HÅLLBART VÄLSTÅND SOM INTE TÄR PÅ NATURRESURSERNA
2. FULL SYSSELSÄTTNING ÄR OMÖJLIGT - GRUNDINKOMSTSYSTEMET ÄR LÖSNINGEN
3. OJÄMLIKHETEN ÖKAR - LÅT OSS BYGGA UPP EN NY SOLIDARITET
4. MAKTEN RINNER OSS UR HÄNDERNA - FÖR ETT DEMOKRATISKT INFORMATIONSSAMHÄLLE
5. PROBLEMEN ÖVERSKRIDER NATIONALSTATENS LÖSNINGSFÖRMÅGA - FÖR ETT NYTT INTERNATIONELLT SAMARBETE


* GRÖNA FÖRBUNDET - DEN NYA VÅGENS PARTI


## DET ÄR DAGS ATT TA NÄSTA STEG!


Gröna förbundets liksom dess utländska systerpartiers målsättning baserar sig på
kompanjonskap mellan människa och natur, på individens frihet, på jämlikhet,
icke-våld samt på medborgardemokrati. Genom respekt för dessa värden bör man
stegvis övergå till ett mänskligt och ekologiskt hållbart samhälle, vilket
innebär att den materiella produktionen och konsumtionen anpassas till
jordklotets bärförmåga. Det förutsätter att dagens produktionsmässiga och
tekniska revolution fås under mänsklig kontroll. Politiken måste återfå sina av
marknadskrafterna berövade möjligheter att styra utvecklingen.


På 1970- och 80-talet blev miljöfrågorna en del av den seriösa politiska
diskussionen i de industrialiserade länderna. Det slutliga genombrottet för
miljötänkandet skedde under 1990-talet, då miljöfrågorna blev en del av den
internationella politiken. Miljökonferensen i Rio 1992, befolkningskonferensen i
Kairo 1994 och klimatkonferensen i Kyoto 1997 är exempel på att det skett
förändringar i den internationella politiken. Alla resultat som nåddes under
konferenserna var visserligen inte tillfredsställande, men det första steget i
rätt riktning har tagits. Miljöproblemen - de största problem mänskligheten
någonsin utsatts för - har äntligen tagits på allvar både i det internationella
och det nationella beslutsfattandet. Det här är en utveckling som inte kan
bromsas.


Ett steg i ny riktning är också att Gröna förbundet år 1995 som första
västeuropeiska parti haft del av regeringsansvaret. Finlands exempel följdes
snart av Italien och Frankrike. Redan tidigare hade de gröna suttit med i flera
av den tyska förbundsrepublikens delstatsregeringar, liksom i många regeringar
under övergångsskedet efter att Sovjetunionen splittrades (Estland, Lettland,
Georgien).


Den gröna framtiden är ekologisk, socialt rättvis, jämlik och fredlig. Enligt de
gröna kan våldet minskas både i relationer mellan olika stater, liksom inom
staterna och även mellan enskilda individer.


De viktigaste medlen för att nå målen är:


* en ekologisk-social grön skattereform
* ett grundinkomstsystem
* en omfattande jämlikhetspolitik
* en mångsidigare demokratisk medborgaraktivitet
* ett mellanstatligt samarbete och nya internationella beslutsfattarsystem


De gröna vill välja en ekologiskt och socialt ansvarsmedveten väg in i
framtiden. Den mest framsynta tekniken måste utnyttjas för att modernisera
samhället och styra in det på en ekologiskt hållbar grund. Också välfärdsstatens
strukturer bör förnyas. Det här kräver en ny majoritet som överskrider
traditionella politiska koalitioner och som är beredd att fördomsfritt gå in på
ett nytt spår istället för att försvara det gamla. Vägen som igår mest liknade
en dröm är idag en del av den politiska vardagen. Imorgon har vi den framför oss
som ett allt mer realiserbart och realistiskt alternativ. Det dags att modigt ta
följande steg!


## 1. EN OBEGRÄNSAD MATERIELL TILLVÄXT ÄR OMÖJLIG - FÖR ETT HÅLLBART VÄLSTÅND SOM INTE TÄR PÅ NATURRESURSERNA


Jordklotets befolkning växer med cirka 100 miljoner människor per år. Den
materiella produktionen har på några decennier ökat med en mängd som motsvarar
hela mänsklighetens tidigare produktion. En obegränsad materiell tillväxt är
omöjlig redan på grund av att de icke-förnybara naturresurserna tar slut förr
eller senare under 2000-talet. Koldioxidutsläppen som hör ihop med den
materiella produktionen har ofantligt förvärrat växthuseffekten på jordklotet.
Växthuseffekten orsakar en global klimatförändring vars följder ännu är omöjliga
att spå. Ökenområdena breder snabbt ut sig på ett flertal kontinenter. Samtidigt
minskar naturens diversitet oåterkalleligt.


### EN STRUKTUROMVANDLING FÖR ETT EKOLOGISKT HÅLLBART SAMHÄLLE


De som erkänner att den materiella tillväxten medför problem talar om att skapa
ett samhälle inriktat på hållbar utveckling. Ändå anser alltför många
miljöfrågor vara lyx som bör tas itu med enbart om man inte behöver pruta på den
materiella tillväxten. Det är allmänt accepterat att man ska ta hand om
problemen, rena luften, jordlagren och vattendragen - sätta igång med en
storstädning. De gröna anser att det här inte räcker, utan att man borde sträva
till att åtgärda orsakerna till problemen. Det behövs en ekologisk
strukturomvandling som stegvis leder till ett ekologiskt hållbart samhälle.
Enbart marknadsmekanismer i sig leder inte dit, det behövs politisk handling.


Ett ekologiskt hållbart samhälle kan uppnås bara genom att man avstår från
strävan efter tillväxt och med kraft inriktar sig på att utveckla teknologi som
på ett ansvarsfullt sätt utnyttjar naturen. Både produktionen och konsumtionen
måste grunda sig på det ekologiskt hållbara. Målet är en värld som är anpassad
till ekosystemens bärkraft. På lång sikt är alla andra framtida alternativ
orealistiska.


Utnyttjandet av de icke-förnybara naturresurserna måste inskränkas så långt det
är möjligt. Utsläppen får inte överskrida naturens bärkraft.


De förnybara naturresurserna som vindkraft, sol och biomassa - i Finland
speciellt flis - utgör grunden för en hållbar energiekonomi. Övergången till ett
samhälle baserat på förnybar energi måste ske relativt snabbt, under ett par
generationer. Därför måste man mer än idag satsa på forskning i dessa
energiformer.


Ett förnuftigt sparande förutsätter inte stora uppoffringar. Vi kan upprätthålla
vårt välstånd även om vi tär betydligt mindre på naturens bärkraft än vi gör
idag. Att minska utnyttjandet av naturresurserna innebär inte att man
automatiskt behöver skära ner på välståndet.


### FÖR EN KVALITATIV TILLVÄXT


All tillväxt är inte skadlig. En sådan tillväxt som möjliggör större produktion
samtidigt som det går åt mindre energi och naturresurser är godtagbar och
önskvärd. Ett globalt ansvar innebär att industriländerna kraftigt minskar sin
användning av naturresurserna och tryggar livets grundrättigheter i
utvecklingsländerna. En grön tillväxt innebär bättre kvalitet, en ökad satsning
på det kunnande som ingår i produkterna själva samt utökad och bättre service.
Med hjälp av en know-how som är miljömedveten blir det här möjligt. Övergången
från engångsprodukter till "flergångsprodukter", från kvantitet till kvalitet,
måste styras av det offentliga.


Mänskligheten befinner sig dock fortfarande på den ohållbara utvecklingens bana.
Det är viktigt att observera att ju förr vändningen sker, desto smärtfriare går
den. Befolkningstillväxten på jorden kan fortfarande stoppas på ett behärskat
sätt.


Vid övergången till ett ekologiskt hållbart samhälle måste de ekologiska målen
styra allt: ekonomin, konsumtionen, trafiken, boendet och samhällsplaneringen.
Vi måste ta i bruk nya mätare på utveckling, vi måste börja räkna den ekologiska
bruttonationalprodukten ("ett grönt BNP"), som tar hänsyn till de förluster
miljöbelastningen medför. En utredning av miljökonsekvenserna måste utsträckas
till alla projekt som förändrar miljön och utredningsresultaten måste beaktas i
all beslutsfattning.


### DEN GRÖNA SKATTEREFORMEN


Centralt vid övergången är att ekonomins spelregler ändras så att de stöder både
energi- och naturresurssparande och samtidigt ett meningsfullt arbete. För att
marknadsmekanismerna ska fås att fungera rättvist och ekologiskt hållbart måste
de styras med hjälp av "morötter": skatter och inkomstöverföringar.


En miljöpolitisk och sysselsättande skattereform är den allra väsentligaste
ekonomiska förnyelsen. Ett genomförande av den gröna skattereformen innebär att
man istället för att beskatta arbete övergår till att beskatta utnyttjandet av
naturresurserna och miljöbelastningen. Den gröna skattereformen är realistisk
och helt genomförbar: redan i 1996 års statsbudget tog Finland de första
försiktiga stegen i den riktningen.


### DEN FÖRMÅNLIGA ENERGINS TID ÄR ÖVER


Hittills har den materiella tillväxten baserats på billig energi och billiga
råvaror. Naturen och kommande generationer, för vilka de förnybara
energikällorna inte kommer att räcka till, blir tvungna att betala våra
energiräkningar. På lång sikt är det enda rätta energipriset det den förnybara
energin kostar.


Den viktigaste målsättningen för en ansvarsfull energipolitik är energisparande
och övergång till förnybara energikällor. Genom att öka energianvändningens
effektivitet och minska på konsumtionen i industriländerna kan energiåtgången
halveras inom några decennier. Detta mål nås genom stegvisa reformer och genom
ett beaktande av kommande energiskattehöjningar.


En höjning av miljöskatterna gör det möjligt att sänka andra skatter eller öka
inkomstöverföringarna med en motsvarande summa. Helhetsskattegraden får dock
inte höjas utan den bör kunna sänkas. Skattesänkningarna skall i första hand
inriktas på arbetsbeskattningen. Den gröna skattereformen är alltså samtidigt
social: den ökar efterfrågan på arbete och arbetsplatser.


Samhällsomvandlingen förutsätter en ekologisk trafikplanering, eftersom trafiken
hör till det som belastar miljön mest. Trafikpolitiken bör inriktas på att gynna
kollektivtrafik framom privatbilism. Förutsättningarna för den lätta trafiken
måste förbättras och privatbilismen minskas genom trafikpolitiska,
planeringsmässiga och skattetekniska åtgärder. Även privatbilismen kan minskas
genom trafikpolitiska och planeringsmässiga åtgärder. Bilskatten bör graderas i
förhållande till bilens egenförbrukning och bilbeskattningens tyngdpunkt bör
fortsättningsvis koncentereras till beskattning av fossila bränslen. Elbilar bör
gynnas genom att skatt på dessa fordon inte längre uppbärs efter år 2005 och
genom en satsning på utbyggnad av laddningsnätet. Det internationella samarbetet
måste inriktas p&! ! aring; att minska den globala flygtrafiken. Det här
förutsätter att man satsar på att överföra information istället för människor
och saker samt bygger ut snabbtågsförbindelserna.


### FÖR EN HÅLLBAR PRODUKTIONSSTRUKTUR


Produktionsstrukturen i Finland måste omstöpas i en form som är hållbar för
naturen. Miljöskydd har blivit en väsentlig faktor för framgång också i den
internationella konkurrensen. Den positiva trenden att satsa på hållbar
teknologi bör stödas och där spelar elektronikindustrin en viktig roll. Nya
energiformer och energisparande teknik, inbegripet forskning inom området, bör
göras till Finlands exporttriumfer. En övergång från energi-intensiv industri,
som utnyttar icke-förnybara energikällor, till en mångsidig näringslivsstruktur
är nödvändig. Servicebranschen måste utvecklas och satsningarna bör allt mera
göras inom know-how-industrin, då förädlingsgraden ökar. Det arbetsintensiva
reparationsbyggandet och miljöskyddet förbättrar sysselsättningen och den
regionala bala! ! nsen. En förändring av produktionsstrukturen säkrar också
förutsättningarna för finansieringen av vår välfärd, av utbildnings-, kultur-
och informationstjänsterna.


Effekterna av den ekonomiska utvecklingen får inte hota naturens bärförmåga.
Förorenaren måste betala för de miljöskador som uppkommer. Kostnaderna för
miljöbelastningen måste i sin helhet överföras på förorenaren och dem som köper
ifrågavarande produkter eller tjänster. Producentens ansvar måste utsträckas
till produktens totala livscykel, ända från produktplaneringen till
avfallshanteringen. Produkterna och det material de består av bör återanvändas.
Förebyggande av uppkomsten av avfall måste inledas med det snaraste.


### MILJÖPOLITIKENS NYA UTMANINGAR


Skyddet av atmosfären måste prioriteras inom den internationella politiken.
Finland bör minska sina utsläpp av växthusgaser enligt de avtal som gäller för
den europeiska luftvårdspolitiken. Därmed utövar man påtryckning på Nordamerikas
och Asiens industriländer så att även de i betydande grad minskar sina utsläpp.
En internationell luftvårdsfond bör grundas för att stöda de fattigaste
ländernas energisparåtgärder.


De gröna stöder inte kärnkraft, eftersom uranbrytningen, transporten och
lagringen av kärnbränslet, liksom även slutförvaringen inte ordnats på ett
säkert sätt. Dessutom varken kan eller vill kraftbolagen ersätta eventuella
skador som orsakas av storkatastrofer. Redan brytningen av uran i sig skapar
betydande miljöproblem på gruvorterna. Under övergångstiden då användningen av
kärnkraft och stenkol stegvis ersätts av förnybara energikällor kan gas
användas. Också gasens miljöbelastning bör dock undersökas.


Finland behöver ett eget jordbruk som i hög grad är baserat på naturenlig
odling. Med en ekologisk strukturomvandling av jordbruksproduktionen löser man
också problemet med belastningen av vattendragen. Inom lantbruket bör man vid
sidan av naturenlig odling även stöda övergången till en etisk husdjursekonomi.
Det här kan bli en konkurrensfördel för Finland på exportmarknaderna. För att
främja en ansvarsfull produktion och konsumtion bör jordbruksprodukternas
ursprung och produktionssätt tydligt märkas ut för konsumenterna.


Finland har ett särskilt ansvar för att bevara och skydda diversiteten i sin
skogsnatur och i sina kärrmarker. Grunden för skyddet är de internationella
avtalen om naturens diversitet. Skogsbruket får inte äventyra artmångfalden.
Därför måste strävandena att förena skogsekonomi och naturvård målmedvetet
fortsättas genom utnyttjande av de senaste vetenskapliga rönen. Skyddsområdena
måste utökas i synnerhet i södra Finland, och hotade arters överlevnad måste vid
behov främjas genom preventiva åtgärder. Alla gamla naturenliga skogar, så
kallade urskogar, som fortfarande finns kvar bör skyddas med det snaraste.


Skyddet av Östersjön ägnas speciell uppmärksamhet av de gröna i Finland. Vid
vårt innanhavs flödesområde bor över 100 miljoner människor. Därför är Östersjön
ett av världens mest belastade vattenområden. Östersjön måste räddas genom
samarbete mellan de olika staterna. För att främja det bör en internationell
Östersjöfond grundas.


Också vårt byggnadsmässiga kulturarv måste skyddas för det innehåller betydande
andliga och ekonomiska resurser. De anslag som tillsätts för byggnadsskydd bör
ökas betydligt och kulturhistoriskt viktiga byggnader bör repareras.


### EGLER FÖR GENETISKA MANIPULATIONER


Genteknikens långtidsverkningar på hälsa och miljö är outredda. Gentekniken
innebär risker i synnerhet om användningen snabbt breder ut sig, eftersom de
naturliga arternas arvsmassa riskerar att förändras. Även genteknikens
medicinska tillämpningar är förknippade med etiska problem, inte minst vad
gäller djurskyddet. De måste lösas. Man bör vidare akta sig för att ta i bruk
det slags genteknik där manipulerade organismer kommer ut i miljön. Genteknikens
tillämpningar bör inte utvidgas förrän riskerna bemästras bättre än idag och man
öppet diskuterat och kommit överens om värdegrunden.


## 2. FULL SYSSELSÄTTNING ÄR OMÖJLIGT - GRUNDINKOMSTSYSTEMET ÄR LÖSNINGEN


### VÄLFÄRDSSTATENS KRIS BÖR BEMÖTAS MED REFORMER


De gröna stöder en välfärdsstat till vars grunduppgift hör att främja jämlikhet
och hindra medborgarna från att marginaliseras. Välfärdsstatens strukturer bör
dock förnyas och resultatet bli ett modernt välfärdssamhälle. Välfärdssamhällets
uppgift är att främja medborgarnas jämlikhet och förmåga att styra sina egna
liv, samt att skapa förutsättningar för human och globalt ansvarsfull aktivitet.
Dagens system måste förbättras så att de individuella behoven och
valmöjligheterna bättre kan tillgodoses.


På lång sikt är de grönas historiska målsättning att minska den oundvikliga
arbetsinsats som behövs för uppehället, att förkorta arbetstiden och utöka den
fritid som möjliggör individuell och samhälleligt meningsfull verksamhet.
Samhället där full sysselsättning råder finns inte längre och under
övergångsskedet på väg mot det nya samhället måste lönearbetssystemet och den
sociala tryggheten förenas på ett nytt sätt.


Världsmarknaderna har öppnats och den internationella konkurrensen ökat. Den nya
tekniken är i allmän användning och därför måste välfärdsstatens grunder och
verksamhetsformer bestämmas på nytt. 1990-talets ekonomiska depression och
arbetslöshet gjorde det arbetslöshetsskydd som byggts upp under tider med låg
arbetslöshet alltför dyrt och passiverande. Alla människor bör garanteras en
tillräcklig utkomst, men samtidigt måste systemet förenklas och förses med
incitament till aktivitet. Socialskyddsstrukturen måste utvecklas så att även de
minsta nettolönerna är tillräckligt stora för att det ska löna sig att arbeta.


Det traditionella arbetsförhållandet - 40 timmars vecka och årtionden på samma
arbetsplats - blir allt ovanligare. Så kallade otypiska arbetsförhållanden,
tidsbestämda vikariat och olika korttidsarbeten, blir igen allt vanligare.
Välfärdsstatens strukturomvandling måste svara också på den utmaningen. Klyftan
mellan arbetslöshet och arbete måste minskas. Utkomsten bör inte knytas till
arbetet, utan bör ingå i ett grundinkomstsystem. Det här betyder en ny
rättvisare inkomstfördelning.


### GRUNDINKOMSTSYSTEMET NU!


De grönas förslag till förnyat socialskydd - som fått ett allt bredare stöd på
olika håll - baserar sig på ett grundinkomstsystem. Vid övergången till ett
sådant delas socialskyddet upp i tre delar:


1. En inkomstrelaterad del, till vilken hör bland annat arbetspensioner, sjukpeng, tidsbunden arbetslöshetsersättning och föräldrapeng.
2. En grundinkomst som automatiskt betalas till låginkomsttagare och vars syfte inte är att trygga den arbetsförmögnes hela utkomst utan ge ett tilläggsstöd till lågavlönade och dem som utför korttidsjobb eller delar på ett lönearbete, till småföretagare och sabbatslediga och till dem som gått över till en självförsörjarekonomi. Grundinkomsten minskar då de övriga förtjänsterna ökar, men på så sätt att tilläggsinkomsterna gör den summa som blir kvar i handen större.
3. Socialskyddets behovsmässiga del, med vilken man garanterar de personers utkomst som på grund av arbetsoförmögenhet eller annan giltig orsak inte kan skaffa sin utkomst genom arbete.


Grundinkomstsystemet underlättar deltidsarbete och tillfälliga arbeten och gör
det lönsamt för låginkomsttagare att arbeta. På så vis undviks flitfällor och
godtyckliga tolkningar samtidigt som individens frihet blir större.
Grundinkomstsystemet möjliggör skapandet av nya, meningsfulla arbetsuppgifter
inom medborgarorganisationer, andelslag och i alternativa småföretag. Det
minskar också den regionala ojämlikheten, migrationen och städernas
okontrollerade tillväxt.


Grundinkomstsystemet förutsätter också att det nuvarande pensions- och
studiestödssystemet förnyas. Det förutsätter även mer flexibla
arbetsförhållandevillkor än idag. De självständiga och fria yrkesutövarnas roll
blir allt viktigare i samband med att det gamla centraliserade industrisystemet
förändras.


Sysselsättningen främjas också av att grundinkomstsystemet gör det möjligt att
styra skattesänkningarna till låg- och medelinkomsttagarna. Detta skulle öka
sysselsättningen i synnerhet i servicebranschen där arbetsplatsernas antal
lättast kan ökas genom att näringsstrukturen görs mångsidigare.


### FÖR EN NY ARBETSFÖRDELNING


En förkortning av den individuella arbetstiden är ett centralt medel vid
förnyelsen av arbetsfördelningen. Inom de branscher där det är möjligt bör man
övergå från åtta till sex timmars arbetdag. Samtidigt bör man skapa olika
modeller för att öka den individuella valfriheten: arbetstiden måste bli
flexiblare för att bättre svara mot olika livssituationer. Arbetslivet bör
organiseras så att kvinnor och män på ett fullödigt sätt kan använda sig av sina
egna speciella färdigheter och samtidigt leva ett gott familjeliv. En minskning
av den individuella arbetstiden innebär inte nödvändigtvis att
helhetsarbetstiden inom nationalekonomin minskar eftersom målet med
arbetsfördelningen är att skapa nya jobbmöjligheter.


Den redan ibruktagna skattefriheten för hjälpsysslor i liten skala bör utvidgas
och lokala penningekonomier med syfte att utbyta tjänster bör främjas.


Den gröna skattereformen både skapar nya arbetsplatser och förbättrar
miljöskyddet.


### N NYORGANISERING AV VÄLFÄRDSTJÄNSTERNA GER STÖRRE VALFRIHET


Tjänster bör produceras på så sätt att nyttjarens åsikter påverkar produktionen.
Ansvaret för välfärdstjänsterna och övervakningen av kvaliteten på dem bör
fortsättningsvis handhas av staten och kommunerna. Däremot kan privatföretagare,
andelslag, organisationer eller till exempel anhöriga vid sidan av den
offentliga sektorn verka som producenter av olika tjänster. På så sätt skapas
större valfrihet för dem som nyttjar tjänsterna.


Basservicen inom social- och hälsovården bör tryggas. Kvaliteten på och mängden
av dessa tjänster bör garanteras genom nationella normer så att invånarna i
olika kommuner inte behandlas ojämlikt. Tjänster bör inte dras in på grund av
statens finanssvårigheter. Däremot kan avgiftsfria tjänster avgiftsbeläggas.


### BOENDET ÄR EN GRUNDRÄTTIGHET


Den finländska boendepolitiken har i praktiken tvingat mänskor att skaffa sig en
ägobostad. Den finländska modellen för bostadsanskaffning kräver en hög
löneinkomst och stora inkomstöverföringar. Genom en målmedveten och långsiktig
bostadspolitik skapas fler boendealternativ. Produktionen av bostäder som inte
kräver en stor individuell låntagning av innehavaren bör ökas. Statsstödet bör
styras i synnerhet till produktion av hyres- och bostadsrättslägenheter. På lång
sikt måste ett nytt stödsystem som görs till en del av grundinkomstsystemet
skapas.


### FÖR EN VITTOMFATTANDE HÄLSOVÅRDSPOLITIK


En mänsklig och ekonomiskt förnuftig hälsovårdspolitik grundar sig på en
holistisk människosyn. Preventiva och vittomfattande åtgärder inom olika
förvaltningsområden bör betonas. Väsentligt för den gröna hälsovårdspolitiken är
en omgivning som är hälsosam och trygg och som befrämjar både fysisk och psykisk
hälsa och som dessutom betonar individens ansvar för sin egen hälsa.


Ett med offentliga skattemedel finansierat hälsovårdssystem är rättvisare och
billigare än ett som är baserat på försäkringar eller kundavgifter.
Kundavgifterna inom hälsovården får inte väsentligt höjas från nuvarande nivå
och den preventiva vården bör förbli avgiftsfri.


Den öppna vården och små avdelningsenheter bör vidareutvecklas som ersättare för
den tunga anstaltvården. Den klyfta som finns mellan traditionell skolmedicin
och de alternativa vårdformerna bör minskas. Effekten av vården bör
fortsättningsvis undersökas. Det får inte heller prutas på skolning och
vidareutbildning av vårdpersonalen.


## 3. OJÄMLIKHETEN ÖKAR - LÅT OSS BYGGA UPP EN NY SOLIDARITET


Den - hittills okontrollerade - strukturomvandling som har att göra med en allt
öppnare världsekonomi och ibruktagandet av ny teknik ökar ojämlikheten och
ställer samhälleliga konflikter på sin spets. Man måste svara på den växande
ojämlikheten med en beslutsam jämlikhetspolitik. Omhändertagande av de svagaste
i samhället och av minoriteterna är det högsta kriteriet på mänsklig
civilisation. Det finländska samhället - och Europa - behöver en ny solidaritet.


Den främsta orsaken till ojämlikheten är långtidsarbetslösheten och den
marginalisering abetslösheten för med sig. Den gröna skattereformen och
grundinkomstsystemet är de viktigaste medlen för att råda bot på
marginaliseringen.


### STADEN OCH LANDSBYGDEN BEHÖVER VARANDRA


De gröna motsätter sig alla konstgjort skapade motsättningar mellan stad och
landsbygd. En ekologisk nyordning av produktionen och konsumtionen och en
teknisk modernisering är på lång sikt gemensam framtid för både stad och
landsbygd. En övergång till grundinkomstsystemet främjar undersysselsatta och
arbetslösa såväl i städerna som på landsbygden. Grundinkomstexperimenten bör
startas i de landsortsregioner som är mest utsatta. De otypiska
arbetsförhållanden som många människor i städerna lever med och de som på
landsbygden försöker göra sitt näringsfång mångsidigare delar långt samma
problem. Grundinkomstsystemet underlättar bägge gruppernas situation.
Nyföretagsamheten, distansarbetet och grundandet av nätverk skapar nya
möjligheter både på landsbygden och i staden.


De gröna vill ta ansvar för hela landets utveckling. Landets alla områden,
städerna lika väl som landsbygden, bör utvecklas så att de bildar en helhet där
delarna stöder varandra. För att man ska kunna skapa en rättvis och hållbar
trafikpolitik bör det göras upp en nationell strategi som inkluderar alla
trafikformer, även den lätta trafiken. Genom att målmedvetet utveckla snabba och
förmånliga tågförbindelser kan man främja jämlikheten mellan olika regioner.


### FÖR JÄMLIKHET MOT MARGINALISERING


Man bör i alla sammmanhang öka kunskapen om betydelsen av jämlikhet mellan
könen. Jämlikhet höjer trivseln och effektiviteten på arbetsplatserna och ökar
tryggheten och livskvaliteten i hemmen. För att främja jämlikheten bör man bland
annat göra upp jämlikhetsplaner på arbetsplatserna och också följa upp hur de
förverkligas. Dessutom bör man övervaka att de fördrag Finland slutit gällande
förbättring av kvinnas ställning, bland annat Pekingfördraget, sätts i kraft som
en del av den nationella lagstiftningen.


Inom arbetslivet bör åldersrasism i alla dess former motarbetas. Både unga och
äldre arbetstagares möjligheter att delta i yrkeslivet måste förbättras genom
utveckling av lagstiftningen och genom att förändra attityder som står som
hinder för sysselsättningen.


Det förtryck av sexuella minoriteter som de gröna redan länge motsatt sig har
äntligen förbjudits i Finlands strafflag och i grundlagen. Hur förtrycksskyddet
i praktiken efterlevs måste dock övervakas genom att man tillsätter ett
förtrycksskyddsombud. Till skyddsombudets ansvarsområde bör även höra att
övervaka behandlingen av olika sexuella minoriteter. Parrelationen mellan två
män eller två kvinnor bör ges samma samhälleliga rättigheter och skyldigheter
som parrelationen mellan man och kvinna.


De handikappades lika värde, deras rätt att delta i samhällsgemenskapen och
vikten av att de handikappades rättigheter beaktas vid all samhällsplanering är
en självklarhet för de gröna. Det är en självklarhet som borde rotas djupare i
hela samhället.


Det finländska samhället borde enligt de gröna kunna tolerera en mångfald olika
röster, olika åsikter och livsformer. Ett fungerande mångkulturellt samhälle bör
kunna tolerera konflikter. Olikheter bör bemötas i form av fredlig växelverkan.
Samhällsbetonade och ekologiskt alternativa experiment bör stödas.


Den gröna kulturpolitiken stöder en möjligast pluralistisk och mångsidig kultur.
Man bör värna om goda verksamhetsmöjligheter för konst- och kulturutövarna.
Speciellt bör man värna om kulturservicen för barn och ungdom.


Den finlandssvenska befolkningsgruppens, romernas, samernas liksom även
invandrarnas rättigheter bör garanteras. Detta gäller även dem som kommunicerar
genom teckenspråk.


Man bör verka även internationellt för minoritetsfolkens och deras kulturers
livsmöjligheter. Finland har en speciell moralisk plikt att stöda de i
närområdena bosatta finskbesläktade folkens strävanden att bevara sin
kulturella, språkliga och nationella särart.


### FRÅN MONOKULTUR TILL MÅNGKULTUR


Den grundläggande principen för hur avståndet mellan den finska
ursprungsbefolkningen och invandrarna ska minskas baserar sig på respekt för det
mångkulturella och för allmänt godtagna handlingsmönster - respekten bör vara
ömsesidig.


Flyktingarna är en hjärtesak för de gröna. Det är en mänsklig rättighet för den
förföljde att beviljas asyl, samtidigt som det är en del av vårt globala
ansvarstagande. Flyktingar bör garanteras fullständigt skydd i enlighet med
Genevefördraget och det europeiska människorättsavtalet.


Rasism bör inte tolereras i någon form; man bör skrida till åtgärder för att
hindra rasismen att rota sig. Barn bör redan från början uppfostras till
tolerans.


De gröna försvarar världsåskådnings- och religionsfrihet. I det mångkulturella
samhället bör staten jämlikt stöda olika religiösa samfund. De gröna uppskattar
i synnerhet det arbete olika kyrkor utför inom ramen för u-hjälpen, liksom även
deras arbete för freden och försvaret av välfärdsstaten.


Man bör bära ansvar även för dem som inte har rösträtt och inte kan klä sitt
lidande i ord. Ansvaret för djuren har blivit en del av politiken och kommer så
att förbli. De gröna vill driva utvecklingen mot en mer etiskt inriktad
djurhantering. Djuren och deras artbestämda beteende bör respekteras överallt.


## 4. MAKTEN RINNER OSS UR HÄNDERNA - FÖR ETT DEMOKRATISKT INFORMATIONSSAMHÄLLE


### MEDBORGARNAS PÅVERKNINGSMÖJLIGHETER BÖR UTÖKAS


Det statliga beslutsfattandet, för att inte tala om det överstatliga, är på väg
att fjärmas från medborgarna och de mål medborgarna ställt för sina liv.
Internationaliseringen och samhällets allt mer komplicerade och tekniska natur
kan leda utvecklingen mot ett expertvälde vars värden och mål inte kan
ifrågasättas och mot en allt snävare kabinettpolitik som är avskärmad från den
offentliga diskussionen. Samtidigt har medborgarnas beredskap att ta ansvar för
besluten och delta i diskussionen starkt ökat. Därför bör medborgarnas direkta
påverkningsmöjligheter också utökas.


Beredningen av beslutsfattandet bör göras mer offentlig både på det
internationella, det nationella och det lokala planet. Växelverkan mellan den
representativa demokratin och medborgarrörelserna måste stärkas.
Närhetsprincipen bör förverkligas också nationellt: det politiska
beslutsfattandet måste överföras till det lokala och det regionala planet.


I betydande nationella och kommunala frågor bör man ta till folkomröstningar som
kan ordnas också i samband med statliga och kommunala val. Medborgarna bör också
ha rätt att ta initiativ till motioner som sedan behandlas i riksdagen. De
möjligheter att utvidga demokratin, skaffa information och ta del av det
politiska beslutsfattandet som informationstekniken erbjuder bör utnyttjas. Man
bör modigt dryfta och pröva nya röstningsmetoder som kunde uttrycka
medborgarviljans mångdimensionalitet noggrannare än dagens.


I riksdagsval bör proportionaliteten uppfyllas bättre än idag. Nu varierar
rösttröskeln i olika valkretsar från några procent till över tio procent. Samma
proportionella röstantal bör oberoende av valkrets ge samma antal
riksdagsmandat. Detta kan nås genom olika medel, till exempel genom att slå
samman valkretsar eller genom att införa ett liknande utjämningssystem som är i
bruk i flera länder.


Den allmänna principen bör vara att tjänster besätts av den mest meriterade
sökanden. Alla ledande tjänsteinnehavares tjänster bör bli tidsbundna.


All val- och partifinansiering måste bli offentlig.


### FÖR ETT EKOLOGISKT ANSVARSFULLT OCH MEDBORGARSTYRT INFORMATIONSSAMHÄLLE


Gröna förbundet sätter stort värde på forskning och utbildning, eftersom
bildning, kunskap och färdigheter är oundgängliga förutsättningar för en lösning
av de världsomspännande problemen. Det är bara med hjälp av dem man kan skapa
den förståelse på vilken en hållbar utveckling, ekologiska förnyelser och en
solidariskt medborgargemenskap kan byggas. Den gröna bildningspolitiken har som
syfte att förmedla den grund för utvecklande av nya förhållningssätt som behövs
för en samhällelig förändring. Syftet är också att lära ut hur man skaffar sig
ny kunskap, värderar den kritiskt, vilket även inbegriper sättet på hur
kunskapen producerats.


Teknifieringen av arbetslivet har lett till en specialisering som är
oåterkallelig. Specialiseringen måste kontinuerligt kompletteras med en
helhetsförståelse och den måste baseras på en bred allmänbildning. Smala
yrkesexamina svarar inte mot framtidens ständigt föränderliga krav.


Rätten till livslångt lärande måste garanteras. Utbildningen bör förbli
avgiftsfri, liksom även de idag avgiftsfria bibliotekstjänsterna. Omskolning,
kompletteringsstudier och allmänbildande studier måste förbli möjliga i livets
alla situationer. Arbetslivet bör bära sitt ansvar för detta.


Målsättningen för grundutbildningen är att fostra eleverna till ansvar också för
gemenskapen. Grundutbildningen bör ta hänsyn till elevernas olikhet. Samtidigt
som man gör det möjligt för skolorna att bli mer pluralistiska och specialisera
sig måste man se till att de förblir jämbördiga sinsemellan.


En högklassig forskning förutsätter ett högskoleväsen som är pluralistiskt,
öppet och utrustat med tillräckliga resurser. Opartiska värderingsmetoder måste
utvecklas inom alla utbildnings- och forskningsområden. Forskningen liksom
finansieringen av den bör vara offentlig oberoende av tillämpning och
nyttosynpunkt. Det här bör gälla också den forskning som ifrågasätter
ovanstående principer.


Den vetenskapliga forskningen bör i allt högre grad inriktas på en
naturvetenskap och humaniora som kan skapa grunden för det ekologiskt hållbara
samhället. Att informationsteknologin sprider sig till allt fler områden innebär
en möjlighet för miljövänligare produktionssätt. Samtidigt skapar det basen för
en allt noggrannare kunskap om och förståelse för jordklotets och naturens
processer. Tack vare den kan vi lättare upptäcka farorna och avvärja dem.


De möjligheter informationsnätverken ger måste utnyttjas. I bästa fall skapar
kommunikationen i nätverken en global medvetenhet och ett globalt ansvar, vilket
är förutsättningen för förändring och uppkomsten av en ny majoritet.


Man måste slå vakt om yttrandefriheten i inormationsnäten. Nätverken bör
avgiftsfritt stå till förfogande i läroinrättningar, bibliotek, arbetar- och
medborgarinstitut och i olika ämbetsverk. All information som den offentliga
förvaltningen producerar bör avgiftsfritt stå till förfogande i internet.
Eftersom ett smidigt användande av informationstekniken är en folkfärdighet
jämförbar med läskunnigheten bör den äldre generationen, de marginaliserade och
i synnerhet långtidsarbetslösa beredas dataguidning avgiftsfritt eller
åtminstone mycket förmånligt. Man bör se till att flickors och pojkars, mäns och
kvinnors färdigheter i datateknik utvecklas jämbördigt.


Monopolisering av nätverken bör förhindras och det bör skapas tekniska
möjligheter att använda världens alla språk och alfabet på ett fullödigt sätt.


## 5. PROBLEMEN ÖVERSKRIDER NATIONALSTATENS LÖSNINGSFÖRMÅGA - FÖR ETT NYTT INTERNATIONELLT SAMARBETE


I och med att trafiken, kommunikationen och marknaderna internationaliseras har
världens olika delar blivit mer beroende av varandra. Samtidigt har problemen
globaliserats. Om de ska kunna lösas förutsätter det ett världsomspännande
avtals- och beslutsfattarsystem som befolkningen i alla världsdelar jämbördigt
kan delta i. Förenta Nationernas verksamhet måste förnyas vilket bidrar till att
göra organisationen politiskt och ekonomiskt starkare. FN måste bli ett
aktionsdugligare organ som på allvar kan ta itu med lösningen av jordens problem
- vid sidan av säkerhetsrådet bör man därför grunda ett världsekonomi-, miljö-
och utvecklingsråd.


Den bristande ojämlikheten nationerna emellan är det största hotet mot
världsfreden. Såväl nu som i framtiden kommer detta att vara den centrala
orsaken till internationella konflikter. Det förmögna och industrialiserade EU
har ett särskilt ansvar för att mildra och lösa globala spänningar, liksom för
övergången till ett internationellt avtalssystem. Den allt öppnare och allt mer
avreglerade världsmarknaden ökar de transnationella bolagens och investerarnas
makt i relation till det demokratiska beslutsfattandet. Det allra viktigaste är
att politiken återfår sina av marknaden berövade möjligheter att styra
utvecklingen. För att så skall ske behövs nya strukturer, styrsystem och ett
nytt samarbete som överskrider nationsgränserna.


Den europeiska integrationen måste stärkas och ibruktagandet av en gemensam
valuta är ett steg i den riktningen. Den europeiska unionen bör utvecklas i en
mer ekologisk och social riktning än idag på så sätt att miljö- och
socialpolitiken görs till dess centrala verksamhetsområde. Unionens
beslutsprocess bör demokratiseras och i allt högre grad följa
majoritetsprincipen. Den offentlighetsprincip för dokument som man omfattar i
Norden bör tillämpas överallt. Också ministerrådets sessioner bör vara öppna för
offentligheten.


Ett eurobankfullmäktige måste grundas med uppgift att övervaka den europeiska
centralbanken. Europeiska unionen bör sluta ett europeiskt avtal om
sysselsättning, solidaritet och ekologi. Det måste skapas en miniminivå för
socialskyddet inom Europeiska unionens område. Också för beskattningen måste en
miniminivå bestämmas för att förhindra företagen att inom Europa tävla om lägre
skatter och svagare socialskydd. Också miljö- och energiskatternas miniminivåer
måste vara tillräckligt höga. Miljölagstiftningen och miljönormerna bör gälla
hela Europa. Ett globalt miljö- och energiskattesystem bör skapas.


Det behövs en europeisk investeringsfond för finansiering av miljöbesparande
grundinvesteringar. På lång sikt måste allmäneuropeiskt finansierade och byggda
system för en hållbar energiproduktion, för återanvändning, transport och
persontrafik skapas.


EU:s finansieringspolitik bör strukturellt utvecklas så att den inte enbart är
inriktat på lantbruksstöd. Med gemensamma åtgärder bör man förstärka de sociala,
politiska och kulturella strukturerna i Östeuropa, liksom den ekologiska
återuppbyggnaden.


Internationella valutatransaktioner och spekulationsvinster (den s.k.
Tobinskatten) måste skattebeläggas. EU kan vara i nyckelposition när det gäller
att fastställa en dylik skatt som till en början skulle gälla i OECD-länderna
och slutligen globalt.


### FÖR EN LÖSNING AV U-LÄNDERNAS PROBLEM


Förbättrade förutsättningar för jämlikhet, mänskliga rättigheter, miljövård och
en hållbar utveckling bör göras till det centrala i vår u-hjälp. Detta bör
förenas med kamp mot tortyr, dödsstraff, godtyckliga fängslanden, etniskt och
könsmässigt förtryck och utnyttjandet av barnarbetskraft i strid mot
internationella avtal.


U-ländernas skuldproblem är ett allvarligt hinder för deras utveckling. Man
måste snabbt planera och verkställa ett system med vars hjälp de fattigaste
ländernas skulder kan omorganiseras.


En lösning på u-ländernas skuld- och betalningsbalansproblem är en förutsättning
för att förhindra hungersnöd och för att garantera mat för hela jordens
befolkning. Problemet är inte bristen på föda utan lösningen ligger i
nedmonteringen av orättvisa ekonomiska och politiska strukturer.


U-länderna bör få ett skäligt pris för de råvaror och förnödenheter länderna
producerar. Den vidareförädling av råvarorna som sker i u-länderna själva måste
stödas. En öppnare världsmarknad kan accepteras om det bidrar till att stöda den
globala jämlikheten. Befolkningen i industriländerna - och det här gäller även
Europa - måste vara beredd att godkänna de lindrigt höjda levnadskostnader som
detta innebär.


Att begränsa befolkningstillväxten är ett centralt mål för de gröna. Problemet
är störst i u-länderna och därför måste man koncentrera sig på att förbättra
familjernas livsvillkor där. För att begränsa befolkningstillväxten bör
kvinnornas sociala situation förbättras, i synnerhet vad gäller möjligheterna
till utbildning, till självständigt arbete och mödrahälsovård. Man måste också
värna om barnens livskvalitet.


Finland och EU måste verka aktivt inom världshandelsorganisationen och
internationella valutafonden liksom inom andra fora på så sätt att
internationell handel som inte främjar miljövärden och jämlikhet fås under
kontroll med hjälp av sociala och ekologiska normer. Finland bör inte delta i
internationella avtal berörande investeringar och handelspolitik som inte fyller
dessa villkor.


Kapprustningen är ett centralt problem i u-länderna. Den förstör grunden för
utvecklingen i de fattigaste länderna. En stor utmaning för den internationella
säkerhets- och u-hjälpspolitiken är att få de pengar som satsas på vapen att
istället gå till utbildning och till lösningen av miljö-, energi- och
hälsovårdsproblemen.


Finlands u-hjälpsbistånd bör höjas till minst 0,7 procent av
bruttonationalprodukten före år 2004.


### DET MILITÄRA LANDSFÖRSVARET PÅ NY BOTTEN


Det effektivaste försvaret är att åtgärda orsakerna till krig. Konflikter mellan
länder och regioner förhindras effektivast genom jämlikhetsförbättrande
åtgärder, genom stöd till demokratiska beslutsfattarsystem, genom ingripande vid
mänskorättskränkningar och genom minskad miljöförstöring och rovdrift på
naturtillgångar. Olika regioners minsta möjliga avhängighet av andra regioners
naturtillgångar minskar riskerna för konflikter. U-hjälpen bör baseras på dessa
målsättningar.


Mer omfattande och bindande avtal än de som är i kraft idag bör ingås angående
minskning av vapenhandeln och i synnerhet av kärnvapnen. Biologiska och kemiska
vapen bör förbjudas. Finlands försvarsstrategi bör ändras så att man kan slopa
personminorna i enlighet med internationell praxis.


I Europa bör ett nytt säkerhetssystem skapas som grundar sig på en utvidgning av
EU och på en uppstramning av den europeiska organisationen för säkerhet och
samarbete OSSE. För Finlands del är det speciellt viktigt att Ryssland och andra
stater i det forna Sovjetunionen bereds möjlighet att delta i uppbyggnaden av
detta säkerhetssystem. Därför bör Finland inte ansöka om medlemskap i NATO. Den
Västeuropeiska unionen WEU bör inte bli EU:s militära dimension; EU bör förbli
en civilorganisation.


En föränderlig värld inriktad på internationellt samarbete förutsätter också en
förnyelse av värnplikten och civiltjänstgöringen. De bör omformas till en allmän
medborgartjänst. Medborgartjänst bör vid sidan av armétjänstgöring kunna utföras
inom hälsovården, socialservicen, miljöskyddet, u-hjälpen och fredsarbetet. På
lång sikt bör den statliga tvångstjänsten begränsas till ett minimum och den
medborgarplikt som kvarstår bör grundas på jämlikhet mellan könen.


### GRÖNA FÖRBUNDET - DEN NYA VÅGENS PARTI


Gröna förbundet har ursprungligen fötts ur olika alternativrörelser. Förbundet
har skapats av människor som själva velat ta ansvar för vilken riktning världen
ska utvecklas i. Därför skiljer sig vårt parti på många sätt från de sedvanliga.


Öppenhet är en central del av förbundets verksamhet. Vi frågar inte efter
medlemsbok eller arten av grönhet hos dem som vill vara med. Det viktiga är
viljan att åstadkomma något och att driva gemensamma angelägenheter. Gröna
förbundet är ett ungt och internationellt parti, där även en nybliven medlem kan
göra sin röst hörd.


Vår princip är att varje förbunds medlemsorganisation är självständig och
fungerar efter eget förgottfinnande. Lokalorganisationerna direktväljer sina
representanter till partimötet.


Förbundet betonar delegationens ställning i sitt beslutsfattande. Delegationen
företräder medlemskåren och det är den som drar upp de ideologiska linjerna,
förbereder partiprogrammen och avgör de viktigaste politiska besluten.


Maktkoncentration och stillastående strävar förbundet att förhindra genom
rotation av förtroendeuppdragen. Delegationen, styrelsemedlemmarna samt
förbundets sekretariat kan väljas för högst fyra år åt gången. De gröna
eftersträvar också ett nätverksaktigt verksamhetssätt utan någon bestämmande
centralinstitution, men med många självständiga, varandra stödande grupper som
föds och lever med sina uppgifter. De gröna motsätter sig den gruppdisciplin som
utövas av de gamla partierna med stagnation av den levande opinionsbildningen
som följd.


De gröna fungerar både som ett parlamentariskt parti och inom olika
medborgarorganisationer, obundna medborgarrörelser och grupper. Olika
verksamhetskanaler lämpar sig för olika situationer. Lagändringar görs i
riksdagen, kommunbudgeten påverkar man i kommunfullmäktige, men vid behov bör
man också, i synnerhet vad gäller miljövården, kunna gå till direkt aktion. Den
direkta aktionen bör vara öppen, fredlig och svara för sina följder.



