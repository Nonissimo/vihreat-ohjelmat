---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:30.930813
title: "Vireytt\xE4 vuosiin - Vihre\xE4n liiton ik\xE4\xE4ntymispoliittinen ohjelma"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1029
year: 2008
---


# Vireyttä vuosiin


## Vihreän liiton ikääntymispoliittinen ohjelma


Hyväksytty puoluekokouksessa 18.5.2008


**Sisällysluettelo**


1. Harmaata kultaa     2. Osallisuus- ja vaikutusmahdollisuudet     3. Tietoa
ikääntyville ja ikääntymistietoa kaikille     4. Ketään ei saa jättää yksin
5. Terveys ja toimintakyky      Omaishoito     6. Asuminen, ympäristö ja
ikääntyminen      Esteettömyys      Teknologia     7. Työnteko ja toimeentulo
8. Yhteenveto


## 1. Harmaata kultaa


Suomalaiset ikääntyvät. Väestöennusteen mukaan vuonna 2030 yli 65-vuotiaita on
noin 1,4 miljoonaa, kun vuonna 2006 heitä oli 870 000. Yli 75-vuotiaita on
vuonna 2020 noin puoli miljoonaa. Kaikissa Suomen kunnissa väestö vanhenee,
mutta muutos on rajuinta pienissä muuttotappiokunnissa, joissa yli 60-vuotiaita
alkaa pian olla enemmän kuin puolet väestöstä.


Vihreiden ikääntymispoliittinen ohjelma käsittelee pääasiassa kasvavan yli
65-vuotiaiden ikäryhmän keskeisiä haasteita ja mahdollisuuksia. Ikääntyminen on
kuitenkin yksilöllistä, ja jokainen kohtaa vanhuuden tuomat muutokset
eri-ikäisinä ja myös eri tavoin. Vihreät haluavatkin romuttaa kaavamaiset
asenteet ikääntymistä kohtaan. Ikäihmisten tilanteet, tarpeet ja toiveet ovat
yhtä moninaisia kuin muidenkin.


Vihreiden mielestä ikäihmisten määrän kasvuun ja ikääntymisen haasteisiin on
vastattava sekä poliittisesti että taloudellisesti ihmisiä yksilöinä
kunnioittaen. Iästä riippumatta ihmisten täytyy halutessaan voida osallistua
aktiivisesti yhteiskunnalliseen toimintaan kaikkien yhteiseksi hyväksi ja omaksi
ilokseen. Vihreät tukevat ikäihmisten aktiivista kansalaisuutta. Kun väestön
ikärakenne muuttuu, myös ikäihmiset joutuvat ottamaan kannettavakseen enemmän
vastuuta. Heissä, eli meissä kaikissa saman elämänvaiheen saavuttavissa, piilee
runsaasti kokemusta, tietoa ja taitoa, jonka olemassaolo on tunnustettava.
Vihreät luottavat seniorikansalaisten pätevyyteen ja haluavat heidän
kokemuksensa ja tietonsa yhteiseen käyttöön.


Keskeistä hyvässä vanhuudessa on, että päätösvalta omasta elämästä ja asioista
säilyy ikäihmisellä itsellään. Hänellä on oikeus elää täysipainoista elämää ja
toteuttaa itseään fyysisten ja psyykkisten edellytystensä puitteissa.


## 2. Osallisuus- ja vaikutusmahdollisuudet


Vihreät haluavat kannustaa ikäihmisiä mukaan päätöksentekoon kaikilla tasoilla.
Ikäihmisiä tulee kuulla heitä koskevissa asioissa. Hyvät vaikutusmahdollisuudet
parantavat myös elämänlaatua.


Kun iän myötä riippuvuus toisista ihmisistä lisääntyy, tärkeimmäksi tulee omien
vaikutusmahdollisuuksien säilyttäminen. Kotona käyvien avustajien ja vanhusten
välinen suhde on asianomaisten hyvinvoinnin kannalta erittäin tärkeä. Tällä
hetkellä ei ole mitään selkeää järjestelmää, jonka kautta asiakkaiden näkemysten
perille tulo turvattaisiin. Mikäli vanhus valittaa hoidon laadusta, saattaa
seurauksena olla hänen leimaamisensa "hankalaksi tyypiksi". Myös lähiomaisten
vaikutusmahdollisuudet ovat vähäiset. Puolueettoman käsityksen muodostaminen
tilanteesta voi varsinkin muistihäiriöisten vanhusten osalta olla hankalaa.
Vihreiden mielestä on luotava kodinhoidonavun ja hoitolaitosten käytäntöjä,
joilla taataan asiakkaiden näkemysten saattaminen palvelujen tuottajien tietoon
ja näiden näkemysten vaikuttavuus.


Useimpiin kuntiin on nimetty vanhusneuvostoja, mutta niiden asettaminen on
kunnille vapaaehtoista. Vanhusneuvoston asemasta ei säädetä lainsäädännössä ja
organisointi on kunnan vapaasti harkittavissa. Niillä ei kuitenkaan ole
päätösvaltaa, vaan ne ovat pelkästään neuvoa-antavia elimiä. Vanhusneuvostojen
asema on vakiinnutettava lainsäännön kautta, niille on määriteltävä selkeät
tehtävät ja niitä on kuultava kaikissa keskeisissä ikäihmisten asioihin
liittyvissä kysymyksissä.


Vanhusvaltuutettua kokeillaan Jyväskylässä. Mikäli kokeilun tulokset ovat
myönteisiä, määräaikainen Keski-Suomen kattava kokeilu tulee vakinaistaa ja
järjestelmä laajentaa valtakunnalliseksi.


Valtakunnallisten eläkeläisjärjestöjen jäsenmäärä on suuri, mutta
vaikutusmahdollisuudet vähäiset. Poliittiset, puoluetaustaiset järjestöt ovat
muodostaneet yhteistyöelimen nimeltä EETU, johon epäpoliittisia järjestöjä ei
huolittu mukaan. Vihreiden mielestä eläkeläisjärjestöjen yhteistyötä on
lisättävä, jotta järjestöjen ääni kuuluisi paremmin. Eläkeläisjärjestöjä pitää
kuulla ikäihmisten asioista päätettäessä.


Vihreiden mielestä kuntien on:


* luotava käytäntöjä, joilla kodinhoidosta ja laitoksien palveluista voidaan antaa asiakaspalautetta vaikuttavilla tavoilla
* kuunneltava järjestöjä ikäihmisten asioista päätettäessä.


Lisäksi haluamme, että


* vanhusneuvostojen (ikäihmisten neuvostojen) asema vakiinnutetaan lainsäädännön kautta ja niitä kuunnellaan keskeisissä ikäihmisten asioissa
* ikäihmisiä on mukana päätöksenteossa.


## 3. Tietoa ikääntyville ja ikääntymistietoa kaikille


Vihreät korostavat ikääntymispolitiikassa ihmisten erilaisuuden huomioimista.
Kaikki ovat yksilöitä, ja kiinnostuksen kohteet ja tarpeet vaihtelevat. Eri
sukupolvien tarpeet ja arvot ovat myös erilaisia. Toisaalta jokaisella
sukupolvella on annettavaa toisilleen. Eri-ikäisten arvostamisen tulisi näkyä ja
kuulua muun muassa koulussa annettavassa opetuksessa sekä johtamis- ja
esimieskoulutuksessa. Myös maailmankatsomusten, uskontojen ja kulttuuritaustojen
vaihtelevista ikääntymisnäkemyksistä on annettava tietoa jo kouluissa.


Poliittisessa päätöksenteossa ja yhteiskunnallisessa keskustelussa on nostettava
esiin ikääntymiseen liittyviä myönteisiä puolia. Ikäihmiset ovat voimavara sekä
työelämässä että yhteisöissä. Eläkeläiset ovat merkittävä veronmaksajaryhmä, ja
monet heistä ovat jo lapsuudessaan oppineet luonnon kunnioittamisen ja
vastuullisen kuluttamisen periaatteen. Heillä on myös annettavaa hoivaajina,
naapuriapuna sekä vapaaehtoistoimijoina ja kansalaisvaikuttajina.


Vihreät ponnistelevat eri sukupolvien ja ikäryhmien tasa-arvoisuuden ja
yhteenkuuluvaisuuden lisäämiseksi. Vihreät pyrkivät muuttamaan ikääntyneitä
vähätteleviä, syrjiviä ja ongelmaksi leimaavia asenteita.


Vihreiden mielestä ikääntyneiden on voitava jatkaa itsensä kehittämistä ja
mielekkään elämän toteuttamista. Siksi vaadimme enemmän ikääntyneille soveltuvaa
koulutusta ja vapaan sivistystyön mahdollisuuksia.



> ***Älä lässytä vanhoille!***    *Ikäihmisten harrastukset on suunniteltava
> heidän kanssaan ja heidän ehdoillaan.*
> 
> 


Valtion ja kuntien on (yhdessä tai erikseen)


* tuettava iäkkäiden koulutustarjontaa
* vahvistettava kansalaisjärjestöjen saamaa tukea - esimerkiksi Raha-automaattiyhdistyksen kautta - ikäihmisten yhdistystoimintaan osallistumisen parantamiseksi
* toimittava hyvän ikäjohtamisen esimerkkeinä
* annettava työtekijöilleen mahdollisuus jäädä palkattomalle isovanhemmuuslomalle
* otettava ikääntyneet mukaan yleiseen ja erityisesti heitä koskevaan suunnitteluun ja päätöksentekoon.


Lisäksi valtion on


* huolehdittava siitä, että koulujen opetussuunnitelmat tukevat syrjimättömyyttä ja myönteisiä mielikuvia eri-ikäisistä (opetushallitus)
* perustettava työryhmä suunnittelemaan kannustimia ikääntyneiden työntekijöiden tasa-arvoisuuden lisäämiseksi (Työ- ja elinkeinoministeriö)
* laadittava laajempi ikäsyrjintälaki, joka ei rajoitu vain työelämään (Oikeusministeriö).


## 4. Ketään ei saa jättää yksin



> *Lakota-intiaanit uskovat, että jos vanhusten ja nuorten välinen linkki katkeaa,
> myös kulttuuri hajoaa. Pearl S. Buck sanoi tämän toisella tavalla: tulevaisuus
> otetaan aina vastaan menneisyyden avulla.*
> 
> 


Ikäihmiset kärsivät usein yksinäisyydestä. Sosiaali- ja terveysministeriön
Vanhusbarometrin mukaan 4-5 prosenttia suomalaisista ikäihmisistä kokee
yksinäisyyttä jatkuvasti ja noin kolmasosa ajoittain. Moni yksinäinen ikäihminen
kärsii muistihäiriöistä, masennuksesta ja turvattomuudesta, jotka lisäävät
sosiaalista eristäytymistä. Myös lähisuhdeväkivalta saattaa jäädä huomaamatta ja
apu saamatta.


Vihreiden mielestä kunta- ja yhdyskuntasuunnittelulla on edistettävä
yhteisöllisyyttä ja mahdollisuuksia tavata toisia ihmisiä. Kunnallisten
päiväkotien ja koulujen sekä vanhainkotien, senioritalojen ja palvelukeskusten
välistä yhteistoimintaa tulee lisätä. Palvelujärjestelmissä toimivien tulee
osata tunnistaa yksinäisyydestä kärsivät ja ryhtyä poistamaan epäkohtia yhdessä
omaisten kanssa.


Ikääntyneiden hyvinvoinnin kannalta ehdottomasti merkityksellisimpiä ovat
suhteet puolisoon ja muihin perheenjäseniin sekä muut läheiset,
luottamuksellisuutta ja kiintymystä sisältävät suhteet. Siksi on tärkeää, että
kaikin keinoin tuetaan näiden suhteiden toteutumista ja säilymistä. Lisäksi on
huomioitava, etteivät kaikki elä heteroseksuaalisessa suhteessa. Kuntien rajat
eivät saa erottaa vanhusta kumppanistaan eikä muista läheisistään.


Yksinäisyyttä, yksityisyyttä ja yksikseen oloa ei saa sekoittaa toisiinsa.
Ikääntynyt viihtyy usein myös itsekseen. Vapaaehtoinen yksinolo on usein
tervetullutta sekä yksi levon ja tarpeellisen hiljentymisen muoto. Tämä tulee
ymmärtää myös laitoksissa, joissa tulee taata ihmisen yksityisyys ja arvokkuus
sekä kyky ja mahdollisuus tehdä omia valintoja. Jokaiselle on myös taattava myös
elämän viimeisten hetkien arvokkuus. Kuolemasta on keskusteltava yhteiskunnassa
avoimesti. Kuolevaa tulee tukea inhimillisellä, hänen niin halutessaan tutussa
ympäristössä järjestetyllä saattohoidolla. Arvokas vanhuus ja arvokas kuolema
ovat ihmisoikeuksia.


Kuntien (ja soveltuvin osin myös valtion) on


* taattava, että ikäihmisiä ei lukita kodin tai laitoksen sisään vaan heille tarjotaan mahdollisuudet viettää aktiivista elämää ihmisten ilmoilla
* uusilla palveluilla ja hyvällä yhdyskuntasuunnittelulla helpotettava ikääntyneiden arkielämässä selviytymistä ja mahdollisuuksia nauttia kulttuuripalveluista
* kehitettävä kunnallisten päiväkotien ja koulujen sekä vanhainkotien, senioritalojen ja palvelukeskusten välistä yhteistoimintaa
* tuettava ikääntyneiden vertaisryhmien ja vapaaehtoisjärjestöjen verkostoitumishankkeita ja -palveluja kuten senioripysäkkejä, ja ystävä- ja senioripalveluja, jotka tukevat yhteisöllisyyttä
* kohtuullistettava ikäihmisten tilaisuuksien ja harrastusten tilavuokria
* edistettävä osallistumista ja fyysistä liikkumista ikäihmisille reilusti alennetuilla matkalipuilla, rollaattoria käyttävien maksuttomalla lähiliikenteellä sekä palvelulinjojen ja taksien käytön tukemisella
* lisättävä turvallisuutta kaduilla, teillä ja liikennevälineissä sekä kodeissa ja hoitolaitoksissa ja sitä kautta vähennettävä väkivaltaa ja tapaturmia
* varmistettava laitoksissa asuvien vanhusten mahdollisuus myös yksityisyyteen ja yksinoloon
* annettava ikäihmisille lisää mahdollisuuksia vaikuttaa heitä koskeviin kunnan palveluihin sekä harrastus- ja toimintamahdollisuuksiin.


## 5. Terveys ja toimintakyky


Itsenäinen selviäminen, mahdollisuus tehdä omaa elämää koskevia päätöksiä ja
mielekäs tekeminen parantavat iäkkään ihmisen elämänlaatua. Hyvä fyysinen,
psyykkinen ja sosiaalinen terveys ovat edellä mainittujen elämänlaatutekijöiden
perusedellytyksiä. Nämä antavat myös edellytyksiä kotona asumiselle.


Fyysinen toimintakyky heikkenee ikääntyessä keskimäärin aikaisemmin ja nopeammin
kuin psyykkinen tai sosiaalinen toimintakyky. Siksi fyysisen terveyden
edistäminen, ylläpitäminen ja palauttaminen ovat keskeisiä ikääntymispoliittisia
haasteita. Hyvä fyysinen toimintakyky antaa edellytyksiä harrastaa jotain
itselleen tärkeää, mikä taas ylläpitää hyvää psyykkistä toimintakykyä, joka
antaa edellytyksiä huolehtia myös fyysisen toimintakyvyn edistämisestä.



> *Esimerkki: Ikihyvä Päijät-Häme -tutkimuksessa kysyttiin vuonna 2002 vajaalta 3
> 000:lta ikääntyvältä terveydestä ja harrastuksista. Itselleen tärkeästä
> harrastuksesta oli joutunut iän takia luopumaan 10 prosenttia niistä, jotka
> arvioivat oman terveytensä hyväksi tai melko hyväksi. Sen sijaan terveytensä
> huonoksi tai melko huonoksi arvioineista yli puolet oli joutunut luopumaan
> itselleen tärkeästä harrastuksesta. (Karisto ja Konttinen, 2004)*
> 
> 


Keskeisiä keinoja ikääntyvien toimintakyvyn ylläpitämisessä ovat:


* riittävä liikunta ja lepo
* riittävän monipuolisen ravinnon saanti
* mielekäs tekeminen ja harrastukset
* riittävä kanssakäyminen sukulaisten, ystävien ja tuttavien kanssa.


Fyysisen toimintakyvyn ylläpito ja tarvittaessa parantaminen tulisi aina
huomioida iäkkäiden terveydenhoidossa, mutta myös laajemmin muun muassa kuntien
ikääntymisstrategioissa. Vielä toimintakykyistä iäkästä pitää neuvoa ja
kannustaa oman fyysisen aktiivisuuden ylläpitoon. Ikäihmisille tulee järjestää
ennalta ehkäiseviä terveystarkastuksia sopivin väliajoin (esim. 5 vuotta) heidän
täytettyään 70 vuotta. Tämä voi toteutua erityisissä terveysneuvoloissa, mutta
myös osana nykyistä sosiaali- ja terveydenhuoltoa.


Erilaiset arkiliikunnan muodot ovat hyviä, mutta on suositeltavaa myös tehdä
lihasvoimaa ja tasapainoa parantavia harjoitteita, esimerkiksi tanssia. Näitä
voidaan tehdä kotona tai ohjatuissa ryhmissä, joiden on oltava myös
haja-asutusalueiden asukkaiden ulottuvilla. Kunta voi tukea iäkkäiden
harrastuksia esimerkiksi tarjoamalla maksuttomia, ohjattuja liikuntavuoroja tai
liikunta- ja kulttuuriseteleillä.


Jos iäkäs ihminen joutuu sairaalahoitoon tai on pidempään liikuntarajoitteinen
kotona, on fyysisen toimintakyvyn nopeaan palauttamiseen panostettava
riittävästi. Toimivat hoitoketjut on turvattava: ihmistä on hoidettava
tarkoituksenmukaisessa paikassa. Vihreiden mielestä kuntien tulisi panostaa
ennalta ehkäiseviin ja kuntouttaviin toimenpiteisiin ja tätä kautta vähentää
pitkiä laitosjaksoja silloin kun mahdollista. Ulkoilu parantaa
liikuntarajoitteisenkin ihmisen elämänlaatua. Kaikille, myös laitoksissa
asuville vanhuksille, on taattava mahdollisuus päivittäiseen ulkoiluun ympäri
vuoden. Arvokas ja humaani pitkäaikaissairaan, kroonikon tai dementikon eläminen
ei ole vain odottamista. Ikäihmisten hammashoitoon olisi kiinnitettävä huomiota
myös laitoshoidossa olevien pitkäaikaissairaiden ja dementoituneiden kohdalla.


Kaikki iäkkäät eivät pärjää kotona. Vaadimme kulloiseenkin tilanteeseen sopivan
hoitomuodon järjestämistä inhimillisesti, kotimaisilla kielillä ja riittävillä
hoitajaresursseilla. Maahanmuuttajien määrän kasvaessa hoitoa tulee
mahdollisuuksien mukaan tarjota myös hoidettavien muulla äidinkielellä.
Laitokseen joutuvan ikäihmisen tuloista suurin osa menee hoidon asiakasmaksuksi.
Tämä voi tuottaa vaikeuksia esimerkiksi silloin, kun pariskunnasta
suurituloisempi joutuu hoitoon.


Jatkuvuus ja tuttuus ovat tärkeitä vanhuksen hoidossa ja turvallisuuden tunteen
luomisessa: niinpä lääkäri ja hoitaja eivät saa vaihtua liian usein. Lisäksi
usein vaihtuvien lääkäreiden on vaikeampi pysyä selvillä esimerkiksi
lääkityksistä. Palvelujärjestelmän muuttuessa monimutkaisemmaksi (osa ostetaan
itse, osan tuottaa kunta, osa ostetaan palvelusetelillä, tms.) tarvitaan
henkilökohtainen palveluohjaaja, joka koordinoi ja neuvoo ikääntyneen ihmisen
palvelujen kokonaisuuteen liittyvissä asioissa.


Nykyinen sosiaaliturvalainsäädäntö, sairauskulukorvausten järjestelmät ja
kuntien toisistaan poikkeavat tavat järjestää ikäihmisten palvelut ovat
vaikeita, ja iäkkään voikin olla lähes mahdotonta huolehtia omasta ja puolisonsa
eduista. Siksi on tärkeää, että perusturvauudistuksen yhteydessä kiinnitettään
huomiota myös pitkäaikaisen tehostetun palveluasumisen vaikutuksiin vanhusten
toimeentuloon. Palvelurakenneuudistuksen yhteydessä on tärkeää yhtenäistää
vanhustenhoitoa mm. sosiaalityöntekijän neuvontakäytäntöjä kehittämällä tuettuun
palveluasumiseen jouduttaessa. KELAn tulee korvata vaikeavammaiselle kuntoutus
myös 65 ikävuoden jälkeen.


### Omaishoito


Yli 75-vuotiaista on laitoshoidossa nykyisin 8 prosenttia ja palvelutaloissa 5
prosenttia. Kunnallisten kotipalvelujen tai kotisairaanhoidon avulla selviytyy
noin 12 prosenttia. Monien hoidon päävastuun kantaa kuitenkin omainen, yleensä
puoliso tai lapsi. Tällaisia *omaishoitajia* on Suomessa arviolta 300 000, mutta
vain 22 000 saa kunnallista omaishoitajatukea. Suurin osa omaishoitajista hoitaa
vanhusta, jolla on esimerkiksi dementia tai vakava toimintakyvyn rajoitus. Yli
puolet omaishoitajista on itsekin eläkkeellä. Sosiaalitoimen on aktiivisesti
tarjottava apua omaishoitajille ja yksin asuville vanhuksille.


Kuntien arvion mukaan noin puolet omaishoidon tuen piirissä olevista tarvitsisi
ainakin jonkinasteista laitoshoitoa, jos ei omaishoitoa olisi. Omaishoidon
kuukausittainen tuki on vaatimaton verrattuna tuetun palveluasumisen
kustannuksiin, ja siksi kuntien kannattaa sitä kehittää.


Sekä omaishoidettavat että omaishoitajat ovat tällä hetkellä eriarvoisessa
asemassa ajasta ja paikasta riippuen. Kunnilla on toisistaan vaihtelevat
myöntämiskriteerit omaishoidon tuelle. Omaishoidon tukeen varattujen
määrärahojen riittävyys vaihtelee suuresti; uudet omaishoitajat eivät
välttämättä pääse tuen piiriin ja jäävät samalla myös omaishoitajien
vapaapäivien ulkopuolelle. Useista kunnista puuttuu edelleenkin omaishoidon
arviointia, toteutusta ja seurantaa varten perustettu moniammatillinen tiimi,
jossa olisi ainakin kunnan sosiaalihuollon, terveydenhuollon, kuntoutuksen ja
Kansaneläkelaitoksen edustus. Vihreät esittävät tällaisen eriarvoistumisen
kierteen katkaisemista luomalla omaishoitoon valtakunnalliset kriteerit.


Omaishoitajat tarvitsevat terveys- ja sosiaalihuollon antamaa henkistä tukea
taloudellisten ja konkreettisten palvelujen lisäksi. Vihreät vaativat
terveydenhuollon entistä voimakkaampaa panostusta omaishoidon suunnittelussa ja
seurannassa. Yhdessä laadittu palvelusuunnitelma on tärkeä sekä hoidettavalle
että hoitajalle. Uupumisen ja syrjäytymisen ehkäisemiseksi on huolehdittava
omaishoitajan jaksamisesta. Omaishoitajille on taattava riittävät lomat ja
heidän hoidettavilleen laadukas väliaikaishoito. Mahdollisuudesta vertaistukeen
sekä sijaisapuun on huolehdittava valtakunnallisella ohjeistuksella. Moni tuen
piirissä oleva omaishoitaja on joutunut luopumaan lakisääteisen vapaan
pitämisestä. Lakisääteisten vapaiden pitäminen tulee turvata. Tietoa
omaishoidettavan ja -hoitajan arjen sujumisesta, kuten asumiseen, palvelujen ja
tukien saatavuuteen, kuntoutukseen ja vaikutusmahdollisuuksiin liittyvistä
asioista, on saatava päättäjille. Lisäksi on selvitettävä uusien palvelumallien
luominen omaishoidon ja palveluasuntojen sekä omaishoidon välille.


Vihreät ehdottavat seuraavia kunnallisia toimia iäkkäiden terveydenhuollon
kehittämiseksi ja terveyden edistämiseksi:


* fyysinen kuntoutus ja fyysisen toimintakyvyn ylläpito huomioidaan koti-, laitos- ja sairaalahoidossa
* iäkkään ihmisen lääkäri ja hoitaja eivät saa koko ajan vaihtua: tarvitaan omalääkäri ja -hoitaja
* ikäihmisille täytyy järjestää maksuttomia kuntoutumismahdollisuuksia tai liikunta- ja kulttuuriseteleitä
* kunnista on löydyttävä iäkkäiden liikunnan ohjauksen ammattilaisia ja maksuttomia tiloja
* kuntien on omalta osaltaan huolehdittava iäkkäitä aktivoivien järjestöjen toimintaedellytyksistä.


Lisäksi valtionhallinnon toimenpiteenä:


* perusturvauudistuksen yhteydessä on yksinkertaistettava laitoshoitoon joutuvan vanhuksen asiakasmaksukäytännöt ja huolehdittava riittävästä toimeentulosta
* sairauskulukorvaukset on saatava yksinkertaisemmiksi
* sosiaali- ja terveysministeriön on laadittava suunnitelma geriatrisen osaamisen parantamiseksi perusterveydenhuollossa ja gerontologisen osaamisen parantamiseksi sosiaalitoimessa.


Lisäksi vihreät haluavat valtion huolehtivan seuraavista parannuksista
omaishoitoon:


* omaishoitajan on saatava tarvittaessa vapautta töistä
* omaishoitajille on saatava takuu lakisääteisistä vapaapäivistä
* sosiaali- ja terveysministeriön on laadittava valtakunnalliset kriteerit omaishoidolle ja muutenkin huolehdittava omaishoidon uudistamisesta vuonna 2004 tehdyn Elli Aaltosen selvityksen (STM:n työryhmämuistio 3:2004) mukaisesti
* omaishoidon tukipäätökset on siirrettävä Kansaneläkelaitokselle
* omaishoitajien vertaistuen ja sijaisavun saamisesta on huolehdittava valtakunnallisella ohjeistuksella tai lainsäädännöllä.


## 6. Asuminen, ympäristö ja ikääntyminen


Ikäihmisten asumisratkaisuissa on tärkeintä noudattaa kunkin omaa halua.
Useimmat haluavat asua omassa kodissa mahdollisimman pitkään. Koska iäkkäät
asuvat keskimääräistä useammin puutteellisissa asunnoissa, on asuntojen
peruskorjauksia tuettava ja luotava elinkaarimalli, jossa asuntoja on helppo
muokata elämäntilanteen mukaan. Ikääntyneiden asuntojen ja asuinympäristöjen
täytyy olla esteettömiä, toimivia ja turvallisia. Asumisen suunnittelussa,
asuntojen rakentamisessa ja yhdyskuntasuunnittelussa on pyrittävä sijoittamaan
ikääntyneet muiden ikäryhmien pariin ja palvelujen lähettyville sekä tuettava
yhteisten tilojen rakentamista.


Jokaisen tulee voida muuttaa haluamalleen paikkakunnalle riippumatta siitä, onko
hän laitoshoidossa tai asuntolassa eli vaikka tarvitsisi erityisiä palveluita.
Lisäksi parisuhteessa eläville pitää taata oikeus jatkaa yhteiselämää
riippumatta siitä, että heidän kuntonsa ovat erilaiset.


Tällä hetkellä 95 prosenttia yli 65-vuotiaista asuu tavallisissa asunnoissa ja
2-3 prosenttia palveluasunnoissa. Jatkossa tavoite on, että 90 prosenttia 75
vuotta täyttäneistä selviäisi kotona itsenäisesti tai tuettuna.


Ikääntyvien toimintakyky alkaa heikentyä yleensä 75-80 vuoden iässä. Siksi
kysymys tuetusta asumisesta tulee eteen viimeistään silloin. Suomessa yleisestä
laitosasumisesta tulee pyrkiä eroon kevyemmillä ja joustavammilla
vaihtoehdoilla, laitoshoidon ja kodin välimuodoilla. Palvelu- ja senioritaloja
sekä muita yhteisöllisiä asumismuotoja tulee kehittää. Näihin kunnilla on usein
myös helpompaa järjestää sekä huolenpitoa että tarvittaessa sairaanhoitoa.


Valtion ja kuntien tulee tukea kotona asumista avustamalla asuntojen
kunnostamisessa sekä tarjoamalla joustavia ja kohtuuhintaisia palveluja. Näitä
ovat ateria-, siivous- ja kuljetuspalvelut, kotipalvelu ja sairaanhoito,
omaishoidontuki ja hoitotuki. Monipuoliseen asumisapuun voi sisältyä siivousta,
pihatöitä sekä pienimuotoista kiinteistön kunnostusta. Palveluista tulee olla
myös helposti saatavilla tietoa.



> *Kuntiin tarvitaan uusia palvelumalleja, kuten kylätalkkaritoimintaa, jossa
> annetaan asumisapua ikääntyville omakoti- ja rivitaloasukkaille, jotta he
> voisivat asua mahdollisimman pitkään omissa kodeissaan.*
> 
> 


Koti, asuinalue, lähipalvelut ja liikenneyhteydet ovat tärkeä osa arkielämän
toimivuutta. Vihreät haluavat turvata lähipalveluita sekä kehittää
joukkoliikenteen toimivuutta. Jalankulkureittien hyvä ylläpito ja turvallinen
ympäristö edistävät liikkumista ja sosiaalista kanssakäymistä.
Päivittäistavarakaupan keskittyminen suuriksi keskustojen ulkopuolisiksi
hypermarketeiksi heikentää iäkkäiden mahdollisuuksia tavoittaa haluamansa
palvelut. Siksi lähikauppojen kilpailuetua on parannettava esimerkiksi
keskustojen ulkopuolisten markettien korotetulla kiinteistöverolla. Kaupungeissa
ikäihmisille täytyy järjestää palvelulinjoja ja maaseudulla asukkaat pitää tuoda
yhteiskuljetuksin palvelujen luokse.


Ilmaston muuttumiseen liittyy myös lumisateiden korvautuminen vesisateilla.
Pitkä ja pimeä syksy lisää masennusoireita, kaatumisia sekä mm. rakennusten
homeongelmia. Kaatumisen pelko voi vähentää ulkona liikkumista ja heikentää sitä
kautta yleiskuntoa. Monissa kaupungeissa on alettu jakaa talvisin liukuesteitä
vanhusten kenkiin. Maksuttomat liukuesteet pitää saada yleiseksi käytännöksi,
katuja pitää hiekoittaa riittävästi ja valaistuksen on oltava hyvä. Toisaalta
kesien lämpeneminen voi aiheuttaa ongelmia iäkkäille, joiden kyky kestää
kuumuutta on alentunut.


### Esteettömyys


Vihreässä politiikassa esteettömyys on laaja käsite. Ehkä tunnetuimpia
esteettömyyden edistämisen muotoja ovat erilaiset portaiden vaihtoehdot.
Esteettömyyttä ovat myös akustiikkaan, näkemiseen ja hahmottamiseen liittyvät
ratkaisut. Myös palvelujen riittävyys on esteettömyyttä. Esimerkiksi asioiminen
kaupoissa pitäisi olla mahdollista ilman autoa niin monelle kuntalaiselle kuin
vain mahdollista.


Esteettömyydessä on kysymys myös yhdenvertaisuudesta ja syrjimättömyydestä,
jotka ovat ihmisoikeuksia. Esteettömyys edistää ikääntyvien mahdollisuutta muun
muassa yhteiskunnalliseen osallistumiseen ja kotona asumiseen.


Väestön ikääntyessä on taloudellisesti järkevää tehdä kaikki julkinen ympäristö
ja julkiset tilat esteettömäksi. Esteettömyyden tulisi olla yleisperiaatteena
mukana kaikessa julkisessa suunnittelussa ja rakentamisessa. Suomen melko hyvä
rakennuslainsäädäntö pitää saada toimimaan paremmin myös käytännössä. Kuten
Ruotsissa, esteettömyys on saatava koko arkkitehtikoulutuksen läpileikkaavaksi
teemaksi.


Viime aikoina kunnalliset vammaisneuvostot on otettu mukaan rakennusten
suunnittelutyöhön. Lisäksi joihinkin kuntiin on perustettu
esteettömyysasiamiehen virkoja. Nämä ovat osoittautuneet hyviksi
toimintatavoiksi.


Koska ihmisellä on oikeus valita asuinpaikkansa, asuntojen muutostöihin on
oltava riittävästi resursseja. Erityisen suuri ongelma on hissittömien
kerrostalojen suuri määrä Suomessa. Hissitöntä asuntokantaa eli kolmikerroksisia
ja korkeampia kerrostaloja ilman hissejä on noin 23 000. Asumisen rahoitus- ja
kehittämiskeskus avustaa hissien rakentamista 50 prosentin avustuksella ja myös
jotkut kunnat tukevat hissien rakentamista. Tästä huolimatta vuosittain
rakennetaan vain noin 300 uutta hissiä vanhoihin kerrostaloihin.


Vihreiden mielestä hissien rakentaminen on valtion ja kuntien kannalta edullista
vanhustyötä: ikäihmiset voivat elää ja toimia pidempään kotonaan, mikä parantaa
myös elämänlaatua verrattuna kalliiseen laitoshoitoon. Kunnat voivat vauhdittaa
hissien rakentamista lisäämällä omaa rahoitusosuuttaan. Valtion tukisummaa on
nostettava, kun hissejä lähitulevaisuudessa tarvitaan yhä enemmän. Valtion tulee
myös vaatia esteettömyyttä rakentamis- ja korjausavustusten ehtona.


Tiedon- ja palvelujen saannin esteettömyyden merkitys korostuu jatkuvasti.
Viranomaisten on näytettävä esimerkkiä julkaisemalla sekä painetut että
sähköiset dokumenttinsa esteettömässä muodossa. Tämä tarkoittaa myös sitä, että
TV-tekstityksiä on lisättävä huomattavasti nykyisestä.


Vihreiden mielestä joukkoliikenne on muutettava kauttaaltaan esteettömäksi.
Ulkona liikkumisen on oltava myös iäkkäälle helppoa, hauskaa ja turvallista.
Esimerkiksi rollaattorilla liikkuminen vaikeutuu epätasaisia katuja ylitettäessä
tai korkeille jalkakäytäville noustessa. Katuja on voitava ylittää
turvallisesti.


### Teknologia


Tietoyhteiskunnan pitää tukea kaikkien osallisuutta. Uutta teknologiaa tarvitaan
ja sitä pitää hyödyntää. Sen ei kuitenkaan tule korvata vaan tukea ihmisten
kasvokkain kohtaamista. Ikääntyvien     osallisuutta tietoyhteiskunnassa tulee
parantaa ja varmistaa, että sähköiset asiointipalvelut huomioivat ikääntyneiden
tarpeet. Suomella on mahdollisuus tulla edelläkävijäksi ikääntyville soveltuvien
tietoyhteiskunnan teknologioiden kehittymisessä ainakin matkapuhelin-,
televisio- ja verkkopalvelujen osalta.


Tietotekniikkaa tulee hyödyntää itsenäisessä ja esteettömässä asumisessa.
Vaihtoehtoja ovat muun muassa terveydenhuoltoverkot, älytalot, nettikauppa,
keskustelupiirit sekä etäopiskelu.


Sosiaali- ja terveyspalveluissa teknologialla tulee tukea ikääntyvien itsenäistä
suoriutumista ja toimintakyvyn ylläpitoa, edesauttaa yksilön aktiivisuuden ja
sosiaalisten kontaktien ylläpitoa ja tuoda laatua, aikaa ja jatkuvuutta
varsinaiseen hoito- ja hoivatyöhön. Myös toimintakyvyltään ja terveydentilaltaan
kaikkein heikoimmassa asemassa olevien vanhusten ihmisarvoa ja kansalaisuutta
tulee kunnioittaa saattamalla erilaisiin hoito-, valvonta-, seuranta- ja
turvateknologioihin liittyvät tietosuojalainsäädännöt ja eettiset ohjeet ajan
tasalle.


Kuntien on:


* tuotava palvelut tarvittaessa ikäihmisten kotiin
* turvattava lähipalvelut, kuten kaupat, kirjastot ja apteekit
* huomioita kaavoituksessa iäkkäiden ja autottomien liikkuminen ja asioiminen
* edistettävä yhteisöllisiä asumismuotoja
* pyrittävä eroon laitosasumisesta kevyemmillä ja joustavammilla vaihtoehdoilla
* huomioitava sairaalahoidossa fyysistä kuntoutusta sekä toimintakyvyn ylläpitoa
* tarjottava tiloja iäkkäiden harrastustoiminnalle
* otettava esteettömyys läpileikkaavaksi linjaksi päätöksentekoon
* tuettava hissien rakentamista hissittömiin taloihin
* tuettava kaikkien osallistumista ikäihmisillekin soveltuvan tietotekniikan avulla
* annettava maksuttomia liukuesteitä ikäihmisille
* järjestettävä ja tuettava julkista palveluliikennettä.


Lisäksi valtion on:


* muutettava kotikuntalakia niin, että myös pitkäaikaisessa laitoshoidossa olevilla on oikeus valita asuinpaikkansa
* vaadittava asumisen esteettömyyttä rakentamis- ja korjaustukien ehtona
* parannettava lähikauppojen kilpailuetua esimerkiksi hypermarkettien korotetulla kiinteistöverolla
* huolehdittava, että kotimaisia tv-ohjelmia tekstitetään nykyistä enemmän.


## 7. Työnteko ja toimeentulo


Eläkeläisten määrän kasvu aiheuttaa työvoimapulaa samalla, kun eläkkeelle
siirtyy työkykyisiä ihmisiä. Toisaalta yhä useampi haluaa jatkaa työelämässä
vielä eläkeiän saavuttamisen jälkeen. Eläkeiän kynnystä lähestyvät työntekijät
ovatkin yrityksille ja yhteiskunnalle voimavara heille kertyneen osaamisen ja
kokemuksen ansiosta.


Ikääntyvän henkilön työkyky ja työhön kohdistuvat odotukset tulee huomioida
työpaikoilla nykyistä paremmin. Tämä edellyttää, että työelämä joustaa
tekijöiden ikääntymisen mukaan esimerkiksi lyhyemmän työajan, uusien
työtehtävien (esim. iäkkäiden käyttäminen mentoreina) ja jopa uuden ammatin
kautta. Vihreät vaativat nykyistä enemmän ammatillisen koulutuksen
mahdollisuuksia myös ikääntyneille työntekijöille: monella ikääntyneellä on
kehittynyt strateginen ajattelu- ja toimintakyky sekä sekä hyvät sosiaaliset
valmiudet, mutta he saattavat tarvita tukea ja koulutusta esimerkiksi
tietotekniikassa.


Osa ikäihmisistä elää köyhyysrajan alapuolella. Kaikille kansalaisille tulee
taata riittävä toimeentulo, jonka ratkaisuksi Vihreät ovat esittäneet
perustulomallin. Sen toimivuutta ikääntyneille ja eläkeläisille tulee selvittää
yksityiskohtaisemmin: perustoimeentulo, työnteko ja eläkkeensaaminen tulee voida
yhdistää nykyistä paremmin. Vihreiden yksityiskohtaiset eläkelinjaukset tehdään
tämän ikääntymispoliittisen ohjelman jälkeen.


Vihreiden perustulomallissa kaikki eläkeläiset saavat perustulon, mutta se
yhdistetään eläkeläisten nykyisiin ansioihin ja verotukseen siten, että käteen
jäävät ansiot eivät ainakaan alene. Kansaneläke sovitetaan siis perustulon yli
menevältä osalta osaksi uutta järjestelmää, ja ansioeläkkeessä käytetään omaa
verotusjärjestelmää nykyisten käteen jäävien ansioiden säilyttämiseksi.


Perustulomalli parantaa kuitenkin kaikkein pienituloisimpien eläkeläisten
asemaa, sillä malliin liitetään verovapaa vähimmäiseläketurva.
Pienituloisimmille eläkeläisille nykyinen ansiotaso ei ole riittävä, ja siksi
perusturvan tasoa on korotettava. Eläkeläisten perusturvan tasoa arvioitaessa on
muistettava, että eläkeläisiltä ei edellytetä enää osallistumista
työmarkkinoille. Siksi eläkeläisten perusturvan on oltava perustellusti muita
vakaampi ja korkeampi.


Ikäihmisten voimavarojen hyödyntämiseksi sekä julkisten että yksityisten
työnantajien on


* kehitettävä joustavia ja yksilöllisiä työnteon tapoja sekä työaika- ja eläkejärjestelyjä
* tuettava ikääntyvän työntekijän työkykyä ja motivaatiota.
* poistettava työelämään liittyviä ikäkattoja.


Lisäksi valtion on


* tehtävä työnteosta eläkkeellä oloa houkuttelevampaa kannustavan verotuksen ja perustulomallin avulla
* taattava jokaiselle riittävän korkea takuueläke.


## 8. Yhteenveto


Vihreiden mielestä:


* Ikäihmisten tulee *voida vaikuttaa heitä koskeviin asioihin*.
* Ikääntymispolitiikassa tulee huomioida se, etteivät ikääntyneet ole yhtenäinen "massa". Ikäihmisten *tilanteet, tarpeet ja toiveet ovat yhtä moninaisia* kuin muidenkin.
* Poliittisessa päätöksenteossa ja yhteiskunnallisessa keskustelussa on nostettava esiin *ikääntymiseen liittyviä myönteisiä puolia*.
* Eri sukupolvien ja ikäryhmien *tasa-arvoisuutta ja yhteenkuuluvaisuutta* on parannettava.
* Ikäihmisten *osallisuutta ja yhteisöllisyyttä* on parannettava mm. järjestötoiminnan edellytyksiä ja kuntien palvelutarjontaa parantamalla sekä ikäihmiset huomioivalla yhdyskuntasuunnittelulla.
* Iäkkäiden *terveyden edistämiseen ja ylläpitämiseen* on panostettava nykyistä enemmän. Pitkäaikaisesta laitoshoidosta on siirrettävä painopistettä ennaltaehkäisyyn ja kuntoutukseen.
* *Geriatrista osaamista* tarvitaan enemmän myös perusterveydenhuoltoon.
* *Omaishoitajien jaksamista* on tuettava paljon nykyistä enemmän ja omaishoidon tukipäätökset on siirrettävä KELAlle.
* Väestön ikääntyessä on aiheellista tehdä kaikki julkinen ympäristö ja julkiset tilat esteettömäksi. *Esteettömyyden tulisi olla läpileikkaava* asia julkisessa suunnittelussa ja rakentamisessa.
* *Tekniikalla voidaan tukea* ikääntyvien itsenäistä suoriutumista ja toimintakyvyn ylläpitoa, edesauttaa yksilön aktiivisuuden ja sosiaalisten kontaktien ylläpitoa ja tuoda laatua, aikaa ja jatkuvuutta varsinaiseen hoito- ja hoivatyöhön. On kuitenkin muistettava, että tekniikka ei koskaan korvaa aitoja ihmissuhteita.
* *Työelämän laatua on kehitettävä*, jotta ikääntymisen vaatimukset koulutuksessa, työtehtävissä ja työajoissa voidaan ottaa huomioon.
* Osa ikäihmisistä elää köyhyysrajan alapuolella. Siksi *perustulomallin soveltuvuutta* ikääntyneille ja eläkeläisille tulee selvittää yksityiskohtaisemmin.



