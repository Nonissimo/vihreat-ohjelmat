---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:53.826616
title: "Vihre\xE4n liiton koulutuspoliittinen ohjelma"
type: erityisohjelma
url: https://www.fsd.tuni.fi/pohtiva/ohjelmalistat/VIHR/841
year: 2002
---


# Vihreän liiton koulutuspoliittinen ohjelma


Hyväksytty Vihreän liiton valtuuskunnassa 24.11.2002


### Sisällys


**1. Työtä ja tulevaisuutta    2. Esikoulussa opitaan oppimaan    3.
Perusopetuksesta eväät tulevaisuuteen    4. Toisen asteen opetus nuorten
kasvattajana**    4.1. Lukiosta aikuisuuteen    4.2. Haasteena ammatillinen
koulutus    **5. Monipuoliset korkeakoulut    6. Oppia ikä kaikki:
aikuiskoulutus ja vapaa sivistystyö    7. Koulu moniammatillisena työympäristönä
8. Opettajankoulutuksen haasteet    9. Kansainvälistä koulutuspolitiikkaa**


## 1. Työtä ja tulevaisuutta


Suomalaisen koulutusjärjestelmän taso ja kyky vastata kunkin aikakauden
erityisiin haasteisiin on nostanut kansakuntamme vauraiden sivistysvaltioiden
eturiviin. Koulutusjärjestelmämme peruslähtökohta on jo pitkään ollut
koulutuksellinen tasa-arvo: kaikilla maan lapsilla ja nuorilla on aina oltava
tasa-arvoiset mahdollisuudet saada oppia ja sivistystä, ja niin halutessaan
kouluttaa itseään korkeimpaan akateemiseen oppiarvoon saakka. Kansainvälisten
vertailututkimusten perusteella Suomi on onnistunut saavuttamaan
koulutuspolitiikkansa keskeiset tavoitteet varsin hyvin. Koulutusjärjestelmämme
tukena on Suomessa toiminut ehkä maailman kehittynein kirjastoverkko.
Kirjastopalveluiden ja erityisesti koulukirjastopalveluiden saatavuus onkin
varmistettava rinnan koulutusjärjestelmämme muun kehittämisen kanssa.


Kansakuntamme menestys on yhä riippuvaisempi osaamisen ja oppimisen tasosta:
perustaitojen hallinnasta, oppimaan oppimisesta, halusta oppia, kyvystä
hahmottaa olennainen ja löytää luovuutensa, soveltaa oppimaansa sekä sietää
epävarmuutta, erilaisuutta ja muita kanssaihmisiä. Keväällä 2003 peruskoulunsa
päättävä 15-vuotias nuori on todennäköisesti mukana työelämässä 2050-luvulle
saakka. Millaiseksi muuttuu maailma hänen työuransa aikana? Mitä tietoja ja
taitoja koulutusjärjestelmämme tulisi hänelle antaa, jotta hän tuon 50 vuoden
aikana menestyisi elämässään ja tuottaisi hyvinvointia niin itselleen ja
läheisilleen kuin myös ympäröivään yhteiskuntaankin? Miten
koulutusjärjestelmäämme pitäisi kehittää? Siihen tämä ohjelmapaperi etsii
vihreitä vastauksia.


## 2. Esikoulussa opitaan oppimaan


Esiopetus tavoittaa jo lähes kaikki lapset. Esiopetuksen tulee olla
leikinomaista ja sen on perustuttava oppimisen taitojen oppimiseen. Tavoitteena
on lapsen myönteisen minäkuvan kehittyminen, sosiaalistuminen, oppimaan
oppiminen, yhteisten pelisääntöjen ja hyvien tapojen noudattaminen,
leikinomainen liikunta, kieli- ja kulttuuri-identiteetin muodostuminen ja
vastuuntunnon kehittyminen. Esiopetuksen on oltava tasalaatuista eivätkä
ryhmäkoot saa ylittää suosituksia. Lapsiryhmissä tulee olla tarpeeksi
kasvattajia ja sijaisia on käytettävä riittävästi. Erityistä tukea ja
kuntoutusta tarvitseville lapsille täytyy taata riittävä tuki varhaisessa
vaiheessa. Siirtymisen päivähoidosta esiopetukseen ja edelleen peruskoulun
alkuopetukseen tulee tapahtua perheiden kannalta saumattomana kokonaisuutena.
Yhtenäisen kasvatus- ja koulutusjärjestelmän edellytyksenä on, että kasvatus- ja
koulutuskokonaisuudessa ovat mukana myös alle kouluikäisten lasten palvelut.


Monet lapset solmivat usein esikoulussa ensimmäiset yhteytensä laajempaan
sosiaaliseen ympäristöön, vieraisiin kieliin ja kansainvälisyyteen. Esiopetuksen
merkitys lapsen kielellisten valmiuksien kehittymiselle on yhä tärkeämpi. Jos
lapsi ei voi kotonaan saada riittäviä äidinkielen perustaitoja, voi toisen
kielen - maahanmuuttajalapsilla suomen tai ruotsin kielen - omaksuminen jäädä
puutteelliseksi. Tämän vuoksi on vieraskielisten lasten esiopetuksessa tuettava
sekä lapsen äidinkielen kehittymistä että suomen tai ruotsin kielen oppimista
toisena kielenä. Leikinomainen harjoittelu luo tällöin pohjaa myös valtakielen
omaksumiselle.


Esiopetuksessa olevien lasten kuljetukset tulee järjestää samalla tapaa kuin
perusopetuksen oppilaille järjestetään. Kasvavat kustannukset on huomioitava
kunnille ohjattavissa valtionosuuksissa.


* *Esiopetuksen tulee olla leikinomaista.*
* *Ryhmäkoot eivät saa olla liian suuria.*
* *Erityistukea tarvitsevat lapset täytyy tunnistaa jo varhaisessa vaiheessa.*
* *Esiopetuksella on suuri merkitys lapsen kielellisten valmiuksien kehittymiselle.*
* *Esiopetuksen kuljetukset tulee järjestää samalla tapaa kuin perusopetuksessa.*


## 3. Perusopetuksesta eväät tulevaisuuteen


Perusopetuslain 2 §:n mukaan "perusopetuslaissa tarkoitetun opetuksen
tavoitteena on tukea oppilaiden kasvua ihmisyyteen ja eettisesti vastuukykyiseen
yhteiskunnan jäsenyyteen sekä antaa heille elämässä tarpeellisia tietoja ja
taitoja. Opetuksen tulee edistää sivistystä ja tasa-arvoisuutta yhteiskunnassa
sekä oppilaiden edellytyksiä osallistua koulutukseen ja muutoin kehittää itseään
elämänsä aikana.". Koulun on taattava kaikille oppilaille oppimisen edellytysten
riittävä toteutuminen. Kunnissa on järjestettävä tarpeelliset tuki- ja
erityispalvelut sekä turvallinen oppimisympäristö koko ikäluokalle. Oppilaan
opetuksen ensisijainen järjestämispaikka tulee olla lähikoulussa. Lasten ja
nuorten kasvun, kehityksen ja oppimisen tukeminen tarkoittaa koulun toimintojen
kehittämistä siten, että edistetään avointa vuorovaikutusta ja
oppimistilanteissa saavutetaan myönteinen ilmapiiri. Opetus tulee järjestää
yhteistyössä kotien kanssa. Peruskoulun tavoitteena on kasvattaa oppilaista
oppimishaluisia, vastuuntuntoisia ja hyvän itsetuntemuksen omaavia nuoria.


Lasten ja nuorten ensisijainen kasvatusvastuu on kuitenkin vanhemmilla. Koulun
velvollisuus on tukea koteja tässä tehtävässä. Kodin ja koulun välinen tiivis
yhteistyö antaa vanhemmille mahdollisuuden tutustua koulun kulttuuriin ja olla
mukana oppilaan opetusta, oppimista ja koulunkäyntiä koskevissa ratkaisuissa.
Oppilaan ottaminen mukaan opetuksen ja oppimisen suunnitteluun ja arviointiin
lisää sitoutumista ja tietoisuutta tavoitteista ja odotuksista. Tiiviin
yhteistyön syntyminen edellyttää opettajilta aktiivista aloitetta ja
vuorovaikutusta. Kodin ja koulun yhteistyölle on etsitty ja löydetty uusia
muotoja. Hyviä esimerkkejä ovat mm. yhteiset tavoite-, arviointi- ja
kehityskeskustelut ja vanhempien mukanaolo leirikouluissa, retkillä ja muussa
koulun toiminnassa. Asiat ovat hyvällä mallilla, jos sekä lapsesta, vanhemmista
että opettajasta tuntuu hyvältä tulla kouluun. Tavoitteena on, että oppilaiden
vanhemmat tulevat osaksi kouluyhteisöä ja kaikki yhdessä kasvattavat lasta ja
nuorta kohti tietoja, taitoja, inhimillistä yksilöllisyyttä ja yhteiskunnan
jäsenyyttä. Kodin ja koulun yhteistyöllä luodaan pohjaa myös eri oppilaiden
vanhempien keskinäiselle vuorovaikutukselle. Kodin ja koulun yhteistyö on myös
tärkeä osa toimivaa kansalaisyhteiskuntaa.


Pienimmille koululaisille (1. ja 2. luokan oppilaat) on tarjottava turvallinen
mahdollisuus viettää iltapäivät aikuisen ohjauksessa perheen varallisuudesta
riippumatta. Myös isommilla lapsilla (3. luokan ja sitä vanhemmat oppilaat)
iltapäivään tulee järjestää iltaharrastuksia korvaavaa vapaa-ajan toimintaa.
Iltapäivätoiminta ei voi perustua opettajien lisätyöhön vaan sitä on
suunniteltava ja toteutettava moniammatillisessa yhteistyössä koulun
ulkopuolisten toimijoiden kanssa. Jos harrastuksia saadaan sijoitettua nykyistä
enemmän iltapäiväaikoihin, perheille jää iltaisin enemmän aikaa yhdessäoloon.
Kokonaiskoulupäivätoiminta onkin jo käynnistynyt joillakin paikkakunnilla
kokeiluluonteisena toimintana. Vihreät kannattavat kokeilua, jossa iltapäiviin
sisältyy opetusta ja harrastusta, lepoa ja leikkiä. Kuitenkin iltapäivätoiminnan
tulee aina perustua perheen valintaan ja vapaaehtoisuuteen, ei
oppivelvollisuuteen.


Olennainen osa perheiden kasvatusvalmiuksien vahvistamista on myös pienten
lasten vanhempien mahdollisuus tehdä lyhyempää työpäivää. Alle 10-vuotiaiden
lasten vanhemmille onkin saatava oikeus halutessaan tehdä kuusituntista
työpäivää.


Opetuksen menetelmiä on kehitettävä entistä enemmän tutkivan, soveltavan,
tietoja etsivän ja arvioivan sekä ajattelun taitoja kehittävän oppimisen
suuntaan. Vuorovaikuttamisen ja elämänhallinnan taitoja on opetettava
järjestelmällisesti. Oppilaiden tulisi paitsi oppia oppimaan myös löytää
oppimisen ilo. Oppiaineiden integraatiota on lisättävä. Pidemmällä aikavälillä
koulun tulisi pystyä madaltamaan oppiainerajoja ja pyrkiä yhä enemmän opettamaan
tietoja ja taitoja tosielämää vastaavien kokonaisuuksien kautta.


Peruskoulun on taattava oppilailleen hyvä yleissivistys. Taito-, tieto- ja
taideaineiden on täten oltava peruskoulussa tasapainoisesti edustettuina.
Taideaineet ovat oppilaan minäkuvan, itsetunnon ja muun henkisen kehityksen
kannalta ensiarvoisen tärkeitä. Lisäksi ne parantavat oppilaiden
kouluviihtyvyyttä. Vuonna 2001 tehtiin uusi tuntijakopäätös, jossa
valinnaisuutta karsittiin selvästi. Nyt on pidettävä huolta siitä, että
oppiminen rakentuu oppilaiden yksilöllisiin vahvuuksiin. Uusi tuntijakopäätös ei
saa karsia koulujen taito- ja taideaineiden opetusta niin, että
lukuainepainotteisuus johtaa perinteiseen opetukseen huonosti motivoituneiden
oppilaiden lisääntyvään syrjäytymiseen. Perusopetuksen valtakunnallista
yhtenäistä päättökoetta vihreät eivät kannata, koska se panisi liikaa painoa
kognitiivisille taidoille ja asettaisi eri tahtiin kehittyvät nuoret eri
viivalle. Opetuksen arviointia on kuitenkin kehitettävä siihen suuntaan, että
peruskoulunsa päättäneiden nuorten lähtökohdat jatkokoulutukseen hakeuduttaessa
olisivat tasa-arvoiset.


Uskonnon ja elämänkatsomustiedon opetuksen vihreät haluavat korvata
uskontotiedon opetuksella sekä perus- että lukio-opetuksessa. Opetusta
annettaisiin yhtäläisenä kaikille oppilaille riippumatta siitä, mihin
uskonnolliseen yhteisöön oppilas kuuluu. Uskontotiedon tavoitteena on edistää
avointa keskustelua uskoa ja elämänkatsomusta koskevista kysymyksistä sekä
herättää uteliaisuutta ja kiinnostusta etiikkaa ja uskontoja kohtaan, lisätä
oppilaiden eettistä tietoisuutta ja antaa tietoa uskonnoista ja
maailmankatsomuksista sekä niiden historiasta ja merkityksestä maailmankuvan
rakentajina.


Opetuksen järjestäjä eli yleensä kunta päättää, miten paikallinen
opetussuunnitelma laaditaan. Opetussuunnitelmassa voi olla kuntakohtainen osio
ja alueittaisia tai koulukohtaisia osioita. Tärkeää on, että kunta laatii
opetussuunnitelmansa laajapohjaisessa yhteistyössä koulua ympäröivän yhteisön
kanssa ja oppilaiden vanhempia kuunnellen. Opetussuunnitelmat on laadittava
niin, että eri oppiaineet kiinnostavat tyttöjä ja poikia yhtäläisesti. Myös
oppilaan ohjauksen haasteena on pienentää ammatillista eriytymistä sukupuolen
mukaan. Ympäristö- ja suvaitsevaisuuskasvatus, määrällisesti jatkuvasti
lisääntyvän tietotulvan hallintakeinot, vuorovaikutustaidot sekä elämänhallinnan
vahvistaminen on saatava osaksi kaikkea kasvatusta. Perusopetuksessa on tuettava
vaihtoehtoisia opetusmuotoja, esimerkiksi kielikylpy- ja vieraskielistä
opetusta. Näin helpotetaan perheiden mahdollisuuksia muuttaa kielialueelta
toiselle.


Lasten koulumatkat eivät saa kasvaa kohtuuttoman pitkiksi. Maaseudun kyläkoulut
turvaavat kylien pysymistä elävinä ja estävät siten maaseudun autioitumista.
Lähikoulut ovat lähipalveluina asuinalueilleen tärkeitä ja asuinalueidensa
näköisiä. Kaupungeissa tämä voi kuitenkin vääristää koulujen tasa-arvoisuuden
tavoitetta. Epäonnistuneen kaavoitus-, asunto- ja sosiaalipolitiikan seurauksena
syntyneitä kasautuvien ongelmien kouluja on kunnissa tuettava määrätietoisen
politiikan kautta. Heikommin pärjäävät tai epäonnisemmista lähtökohdista
ponnistavat koulut on tunnistettava, niille on kohdennettava enemmän resursseja:
pienempiä opetusryhmiä, taitavia opettajia ja enemmän nuorisotyötä. Koulu voi
omalla toiminnallaan ja pedagogiikallaan vaikuttaa olennaisesti lähiympäristönsä
kehitykseen.


Oppilaalla on oikeus riittävään eriyttämiseen, tukiopetukseen, tarpeenmukaiseen
erityisopetukseen ja oppilashuoltoryhmän apuun. Erityistä tukea tarvitseva
oppilas opiskelee ensisijaisesti omassa lähikoulussaan. Erityisopetus
järjestetään mahdollisuuksien mukaan muun opetuksen yhteydessä.


Kasvatuksessa, opetuksessa, oppilashuollossa ja tukipalvelujen järjestämisessä
on keskeistä yksilön kunnioittaminen ja oppilaan tukeminen. Varsinaisen
opetuksen lisäksi tarvitaan tukipalveluita ja erityisiä opetusjärjestelyitä.
Tukitoimia voivat olla mm. kuraattori-, psykologi-, opinto-ohjaaja-,
erityisopettaja-, kieliavustaja-, koulunkäyntiavustaja-, nuorisotyö-,
lastensuojelu- tai puheterapiapalvelut.


Kehityksen esteiden varhainen toteaminen ja kuntoutuksen aloittaminen jo
päivähoidossa kannattaa. Ajoissa puuttuminen takaa hyvän tuloksen, mutta
oppilaan tulee saada tarvitsemansa tuki koulussa myös myöhemmin.
Kuntoutussuunnitelma perustuu moniammatilliseen yhteistyöhön. Jokaiselle
oppilaalle tulee antaa mahdollisuus suorittaa perusopetuksen oppimäärä ja
hankkia jatko-opintokelpoisuus.


Nuorten syrjäytymisriski on otettava todesta. Syrjäytymisessä on kyse yksilön ja
ympäristön välisestä vuorovaikutuksesta, onnistumisesta tai epäonnistumisesta
niiden ongelmien ratkaisussa, joita nuori kohtaa jokapäiväisessä elämässään.
Riskiä lisääviä tekijöitä ovat mm. heikot lähtökohdat kuten kodin tuen
puuttuminen, lähipiiristä saatu pysyvän työttömyyden malli, huono koulumenestys,
olematon opiskelumotivaatio, päihteiden käyttö ja heikko itsetunto. Jokaisen
syrjäytymisvaarassa olevan nuoren eteen koulun opettajien ja
oppilashuoltohenkilöstön on ponnisteltava, sillä yhdenkin syrjäytyvän nuoren
inhimillinen ja myös taloudellinen kustannus yhteiskunnalle on aivan liian
suuri.


Myös erityisen lahjakkaiden tai opinnoissaan nopeasti edistyvien oppilaiden on
voitava saada yksilöllistä tukea ja ohjausta. Vihreät eivät halua Suomeen
eliittikouluja, vaan erityislahjakkaiden oppilaiden on voitava edetä
opinnoissaan nopeammin ja syvällisemmin omassa lähikoulussaan. Lahjakkuudet on
tunnistettava ja heitä on kannustettava omassa erityislaatuisuudessaan.


Kaksikielisen Suomen koulujärjestelmän on tuettava muita äidinkieliä puhuvien
oppilaiden kohdalla sekä suomen tai ruotsin kielen että oppilaan oman
äidinkielen opiskelua. Koulujärjestelmämme on tuettava myös saamea, romania,
viittomakieltä ja vaihtoehtoisilla kommunikaatiomenetelmillä (esimerkiksi
autististen lasten kuvakieli) puhuvien lasten kielellisiä oikeuksia. Suomen- tai
ruotsinkielen hallinnan puutteet voivat heikentää maahanmuuttajataustaisen
oppilaan jatko-opintomahdollisuuksia tai jopa sysätä oppilaan
syrjäytymiskierteeseen, sillä peruskoulun oppimäärän suorittaminen edellyttää
suomen tai ruotsin kielen riittävää taitoa. Maahanmuuttajataustaisia lapsia ja
nuoria on tuettava sopeutumisessa suomalaiseen koulutus- ja
yhteiskuntajärjestelmään. Samalla on kuitenkin huolehdittava maahanmuuttajien
oman kielen ja kulttuuriperinnön säilyttämisestä. Suomen koulutusjärjestelmää ja
koko yhteiskuntaa on puolestaan valmennettava sopeutumaan paremmin
maahanmuuttajien erilaisiin kulttuureihin ja oppimistyyleihin. Tärkeää on, että
Suomessa kouluttautuu ja sijoittuu työelämään maahanmuuttajataustaisia opettajia
ja muuta koulutusalan henkilökuntaa.


Valtiovallan on huolehdittava, että kunnilla on riittävästi resursseja näiden
kansakunnan tulevaisuuden kannalta keskeisten opetustehtävien hoitamiseen. Jotta
kansalaisilla säilyy mahdollisuus käyttää kaikille avoimia tietolähteitä,
kirjastot tarvitsevat lisää resursseja tietohuollon turvaamiseen.


* *Pienille koululaisille on oltava mahdollisuus viettää iltapäivät turvallisesti aikuisen ohjauksessa. Hieman vanhemmilla lapsilla iltapäivätoimintaa tulisi kehittää iltaharrastuksia korvaavaan vapaa-ajantoiminnan suuntaan.*
* *Vanhemmat on otettava mukaan osaksi kouluyhteisöä.*
* *Tieto-, taito- ja taideaineiden on oltava peruskoulussa tasapuolisesti edustettuina.*
* *Uskonnon ja elämänkatsomustiedon opetus peruskoulussa ja lukiossa tulee korvata kaikille yhteisellä uskontotiedon opetuksella.*
* *Lasten koulumatkat eivät saa kasvaa kohtuuttoman pitkiksi.*
* *Heikommista lähtökohdista ponnistaville kouluille on ohjattava enemmän resursseja.*
* *Oppilaan on saatava riittävästi oman tasonsa mukaista erityisohjausta. Tämä pätee niin oppimisvaikeuksien kanssa painiskeleviin kuin erityislahjakkaisiinkin oppilaisiin.*
* *Jokaisen syrjäytymisvaarassa olevan nuoren pelastamiseksi on tehtävä kaikki mahdollinen.*
* *Muita kuin suomea tai ruotsia äidinkielenään puhuvia oppilaita on tuettava sekä valtakielen että oppilaan oman äidinkielen opinnoissa.*
* *Valtiovallan on huolehdittava, että kunnilla on riittävästi resursseja opetustehtäviensä hoitamiseen.*


## 4. Toisen asteen opetus nuorten kasvattajana


Toisen asteen oppilaitoksen tulee olla oppilaalleen paitsi tietojen ja taitojen
myös ajattelun ja yksilön persoonallisen kehittymisen viihtyisä ympäristö.
Tutkinnon suorittaminen kasvattaa oppilasta selviytymään nopeasti muuttuvan
tietoyhteiskunnan haasteista, mutta edellyttää samalla itsenäistä
suoriutumiskykyä ja vastuuntuntoa omasta itsestään. Kaikilla teini-ikäisillä ei
näitä valmiuksia vielä ole. Kouluihin onkin saatava selvästi nykyistä enemmän
oppilashuoltohenkilöstöä kuten opinto-ohjaajia. Myös ryhmähengen luomiseen
vaihteleviin oppilasryhmiin on tietoisesti panostettava.


### *4.1. Lukiosta aikuisuuteen*


Maan lukioverkko tulee säilyttää alueellisesti tasavertaisena ja siksi riittävän
tiheänä. Tämä edellyttää pienten lukioiden säilymisen tukemista. Lähilukioilla
on maaseudulla suuri merkitys myös peruskoulun yläluokkien säilymiselle. Ilman
omaa lukiota moni 7-9 -vuosiluokan koulu lopetettaisiin ja opetuspalvelut
siirtyisivät kauemmaksi.


Lukion valinnaisuutta on kehitettävä opiskelua syventävään, tutkivaan ja
oppiaineita integroivaan suuntaan. Kurssitarjontaa on lisättävä yhteistyössä
korkeakoulujen, ammatillisten oppilaitosten, kansalaisopistojen ja
mahdollisuuksien mukaan myös yritysten kanssa.


Ylioppilastutkintoa on kehitettävä. Tutkinnossa on lisättävä erityisesti
reaaliaineiden painoarvoa. Toisen kotimaisen kielen opetusta on kehitettävä
arkipäivän kielitaitoa ja kielen kulttuurista luonnetta korostavaan suuntaan.


Opetushallituksen tulee kehittää lukioiden vertailtavuuden parantamiseksi
menetelmä, jolla voidaan julkisesti seurata lukioiden opetustyön
tuloksellisuutta. Koulujen työtä asiallisesti raportoivan seurantamenetelmän
tulee pystyä huomioimaan koulun oppilasaineksen lähtökohdat suhteessa opetus- ja
kasvatustyön tuloksellisuuteen ja oppimissaavutuksiin.


* *Keskiasteen kouluihin tarvitaan nykyistä enemmän oppilashuollon palveluja.*
* *Ylioppilastutkintoa on kehitettävä. Tutkinnossa on lisättävä erityisesti reaaliaineiden painoarvoa.*
* *Lukioiden vertailuun on kehitettävä menetelmä, joka huomioi opetustyön tuloksellisuuden suhteessa oppilaiden lähtötasoon.*


### *4.2. Haasteena ammatillinen koulutus*


Ammatillisella toisella asteella voidaan suorittaa perustutkintoja sekä
opetussuunnitelmaperusteisesti että näyttötutkintojen kautta.
Opetussuunnitelmaperusteiset perustutkinnot on suunnattu lähinnä peruskoulun tai
lukion päättäneille nuorille ja näyttötutkinnot jo työelämässä olleille
aikuisille. Ammatillisen lisäkoulutuksen tavoitteena voi olla ammattitutkinto,
näyttötutkintona suoritettava erikoisammattitutkinto tai muu ammatillisen
osaamisen lisääminen. Kaikkea toisen asteen ammatillista koulutusta voidaan
järjestää joko oppilaitosmuotoisena tai oppisopimuskoulutuksena. Oppilaitoksissa
voidaan lisäksi suorittaa kaksoistutkintoja, joissa opiskelijalla on
mahdollisuus suorittaa ammatillisen perustutkinnon ohessa myös
ylioppilastutkinto. Ammatillisen koulutuksen haasteena on tulevinakin vuosina
ylläpitää ja kohottaa väestön ammatillista osaamista, kehittää työelämää ja
vastata työelämän koulutustarpeisiin sekä edistää työllisyyttä.


Ammatillinen koulutus on ollut viime vuosina isojen uudistusten kohteena;
tutkintojen sisällöllinen uudistaminen ja opiskeluajan venyttäminen
kolmivuotiseksi ovat teettäneet alalla paljon työtä. Uudet ammattinimikkeet,
laaja työssä oppiminen ja näyttötutkinnot ovat muovanneet uudenlaisen
ammatillisen koulutuksen kuvan. Kaikki nämä uudistukset ovat tähdänneet
ammatillisen toisen asteen koulutuksen syventämiseen ja ajanmukaistamiseen.
Ammatillisen toisen asteen perustutkinto on niin ajallisesti kuin
sisällöllisesti parantanut asemiaan ajatellen opiskelijan
jatkokoulutusmahdollisuuksia. Perustutkinnon rinnasteisuus ylioppilastutkintoon
mahdollistaa opintojen jatkamisen korkeakouluissa. Uhkana opetuksen
laadulliselle kehittämiselle ovat kuitenkin olleet lähiopetustuntien
vähentyminen ja suuret ryhmäkoot.


On huolestuttavaa, että ammatillisen koulutuksen opiskelijamäärät ovat olleet
viime vuosina laskussa. Yhteiskunnan kannalta ammattiosaajien loppumisen riski
on merkittävä. Ammatillisen koulutuksen houkuttelevuutta voidaan lisätä
ammatinvalinnanohjauksen avulla ja kehittämällä esimerkiksi peruskoulun
työelämään tutustumisjaksoista nykyistä tavoitteellisempia. Erityisopetuksella,
oppilaanohjauksella, yksilöllisillä opetussuunnitelmilla ja sopivan kokoisilla
opetusryhmillä voidaan ratkoa ammatillisen koulutuksen ongelmia. Koulutuksen
houkuttelevuutta voidaan lisätä myös työelämän oloja edistämällä.
Oppisopimuskoulutus vastaa selvästi koulutettavien ja työnantajien tarpeita ja
enteilee osaltaan ammatillisen koulutuksen ja ammattiosaamisen nousua.
Ammattitaitokilpailuja pitää edelleen kehittää ja tuoda laajempaan
tietoisuuteen. Kilpailujen merkitys on tärkeä ammatillisen osaamisen,
ammattiylpeyden ja koko ammatillisen koulutuksen imagon kehittäjänä.


Harmaantuvassa Suomessa tarvitaan myös ulkomailta tulevaa työvoimaa. Tämän
työvoiman kouluttamisessa ammatillisella toisella asteella tulee olemaan varsin
merkittävä rooli sekä perus- ja täydennyskoulutuksen antajana että esimerkiksi
maahanmuuttajan kotimaassa hankitun ammatillisen pätevyyden osoittamisessa
näyttötutkinnoin.


* *Ammatillisen koulutuksen houkuttelevuutta ja arvostusta on lisättävä.*
* *Hyväksi osoittautunutta oppisopimuskoulutusta on lisättävä ja kehitettävä.*
* *Ammatillisella koulutuksella tulee olemaan merkittävä rooli ulkomaisen työvoiman kouluttamisessa ja muussa maassa hankitun ammatillisen pätevyyden osoittamisessa.*


## 5. Monipuoliset korkeakoulut


Ammattikorkeakoulujen ja yliopistolaitoksen keskinäinen työnjako on Suomessa
perustunut kahden korkeakouluväylän päämääräeroihin. Yliopistolaitoksen
tehtävänä on tieteellinen tutkimus ja opetus. Ammattikorkeakoulujen lähtökohtina
ovat olleet ammatillinen opetus, alueellinen kehittäminen, työelämäsuhteet ja
pk-sektorin kehitysedellytysten vahvistaminen. Nyt tehtäviin on aiempaa
korostuneemmin liitetty soveltava tutkimus- ja kehitystyö. Ammattikorkeakoulut
ja yliopistot toimivat toisiaan täydentävillä aloilla ja niiden tavoitteet
vahvistavat toisiaan. Riskinä on, että yliopistojen ja ammattikorkeakoulujen
tehtäväkentät hämärtyvät liiaksi. Yhteiskunnan kokonaisetu kärsii, jos Suomen
yhteensä noin 50 eri yliopistoa ja ammattikorkeakoulua ajautuvat taistelemaan
keskenään samoista tehtävistä ja resursseista. Päällekkäisyydet ja turha
kilpailu on vältettävä määrittelemällä tarkemmin oppilaitosten välistä
yhteistyötä ja työnjakoa.


Koulutuksen suunnittelussa on otettava huomioon tulevat muutokset
ikärakenteessa. Korkeakouluopetuksen mitoituksessa on muistettava, että vaikka
työtehtävät tietoyhteiskuntakehityksen mukana muuttuvatkin, tarvitsee työelämä
edelleen runsaasti myös toisen asteen ammatillisen koulutuksen saanutta
henkilöstöä. Määrällistä ja laadullista suunnittelua ei voi irrottaa toisistaan
vaan ne on nähtävä yhtenä kokonaisuutena. Koulutuksessa tulee panostaa nykyistä
enemmän annettavan opetuksen ja suoritettujen tutkintojen laadun varmistamiseen.
Aloituspaikkoja on suunnattava joustavasti alojen kehityksen mukaan. Soveltuvin
osin voidaan tutkia luopumista yliopistojen pääsykokeista ja alakohtaisista
mahdollisuuksista avata vapaa pääsy yliopistoihin ja korkeakouluihin.
Nykyisenmallisten pääsykokeiden sijaan voisi kehittää soveltuvuuskokeita.
Välivuosien määrää tulee vähentää eli lyhentää ajanjaksoa ylioppilastutkinnon
suorittamisen ja opintojen aloittamisen välillä.


Ammattikorkeakouluja tulee kehittää niiden omista perustehtävistä käsin,
ammatillisen osaamisen antajina ja uuden tiedon ja innovaatioiden tuottajina.
Opintojen ohjausta on tehostettava, jotta opintonsa keskeyttäneiden määrä
saadaan vähenemään. Ammattikorkeakoulujen valtionrahoituksen pohjaa tulisi
muuttaa siten, että osa budjetista määräytyisi tutkinnon suorittaneiden
lukumäärän perusteella. Tällä hetkellä rahoitus jaetaan opiskelijoiden määrän
mukaan, jolloin opintonsa keskeyttävät, äitiyslomalle jäävät tai ase- tai
siviilipalvelukseen astuvat opiskelijat heilauttelevat oppilaitostensa
budjetteja.


Yliopistojen maksuttomana perustutkintona säilytetään ylempi
korkeakoulututkinto. Opetuksen korkeasta laadusta on huolehdittava eri
koulutusaloilla kaikkialla Suomessa, alueelliset erityistarpeet huomioiden.
Riittävä julkinen rahoitus ja riippumaton julkinen arviointi takaavat
riippumattoman tutkimuksen ja siihen perustuvan korkeakouluopetuksen
mahdollisuudet. Yliopistojen perusrahoituksella katetaan opetus, tilat,
opintoneuvonta ja kirjastot, joten perusrahoituksen tason riittävyys on
olennaista keskusteltaessa esimerkiksi opiskeluaikojen pituuksista. Ulkopuolelta
tuleva hankerahoitus suuntautuu lähinnä tutkimustyöhön.


Korkeakouluopetuksen perusrahoitus pitää turvata, jotta opetuksen järjestelyissä
ei tarvitse turvautua määräaikaisiin hankerahoituksiin. Lisäksi tarvitaan runsas
julkinen tutkimusrahoitus, joka turvaa erityisesti perustutkimukselle riittävän
tuen. Tavoitteena tulee olla, että tutkimusmenojen osuus bruttokansantuotteesta
säilyy OECD-maiden kärjessä. Rahoitusta ei voi keskittää vain niille aloille,
jotka ovat menestyneet tieteen maailmassa jo aiemmin. Myös potentiaaliset
haastajat on pystyttävä tunnistamaan. Tutkimustyötä on suunnattava aiempaa
enemmän tieteiden- ja taiteidenväliseen, soveltavaan ja ongelmalähtöiseen
tutkimukseen. Yliopistollisen tutkimustyön tulosten pitää olla pääsääntöisesti
julkisia.


Ammatilliseen tai korkeakoulututkintoon johtavan koulutuksen maksuttomuuden
takaaminen opiskelijoille on ensiarvoisen tärkeää. Korkeakouluopintojen
tasa-arvoisuuden takia kokopäiväisen opiskelun on oltava mahdollista ilman
lainarahaa. Oikeus riittävään toimeentuloon koskee myös opiskelijoita. Riittävä
vuokra- ja opiskelija-asuntotarjonta mahdollistaa tasavertaisen koulutukseen
hakeutumisen eri paikkakunnilla. Suomalaisten opintojen pitkän keston syyt ovat
moninaiset, mutta ongelmaa ei ratkaista tekemällä opintoja maksullisiksi.
Opintoja voidaan nopeuttaa puuttumalla käytännöllisiin ongelmakohtiin: lisätään
opintojen ohjausta, tenttikirjojen saatavuutta ja kurssien pitoa, opetetaan
opiskelijoille opiskelutaitoja ja pidennetään lukukausien kestoa
täysipainoisiksi kevät- ja syyslukukausiksi ja lisätään kesäopetusta.


Koulutuksen tehokkuusvaatimuksista huolimatta on tärkeää kannustaa opiskelijoita
ja opettajia osallistumaan opiskelija- ja opettajavaihtoon, hankkimaan
työkokemusta ja kontakteja elinkeinoelämään sekä osallistumaan
järjestötoimintaan ja muuhun vapaaehtoistoimintaan. Suomessa koulutetut
ulkomaalaiset opiskelijat eivät nykyisin pysty integroitumaan riittävän hyvin
yhteiskuntaamme eivätkä saa koulutustaan vastaavia työpaikkoja. He ovat
maallemme käyttämätön resurssi, joidenka työllistymiseen on kiinnitettävä
erityistä huomiota.


Opintosuoritusten ja tutkintojen saaminen yhteismitallisiksi Euroopan unionin
alueella ei saa tarkoittaa suomalaisen korkeakoulutuksen tason laskua ja
tutkintojen sisällön heikentymistä. Yhteisiä sopimuksia vastaavuuksista
kuitenkin käytännössä tarvitaan. Kaksiportaisen tutkintomallin hyviä puolia on
opiskelun tavoitteellisuuden lisääntyminen. Opiskelijoiden ja työmarkkinoiden
kannalta on kuitenkin suuri kysymys, mitä käytännön arvoa välitutkinnolla tulee
olemaan ja mihin tehtäviin se esimerkiksi antaa kelpoisuuden.


Yliopistojen tulee olla palkkaukseltaan ja työoloiltaan kilpailukykyisiä
työpaikkoja. Tutkijoiden asemaa tiedemaailman pätkätyöläisinä on parannettava.
Jatkokoulutusohjelmien mitoitus on myös kyseenalaistettava, jos yhteiskuntamme
ei kykene työllistämään valmistuneita nuoruusvuotensa tieteelle uhranneita
tohtoreita. Naisten mahdollisuutta edetä tutkijan uralla on tuettava ja
kehitettävä nuorten tutkijoiden mahdollisuuksia sovittaa yhteen perheen
perustaminen ja tutkijan ura.


Korkeakoulujen on tutkintojen määrien ja sisältöjen kautta vastattava myös
yhteiskunnan kannalta oleellisiin kysymyksiin kuten esimerkiksi lääkäri- ja
opettajapulaan. Julkiset virat jäävät täyttämättä, jos koulutus ei anna
valmiuksia käytännön työhön tai jos se ohjaa alalle koulutetut työskentelemään
vain tutkimusprojekteissa, yksityisellä työnantajalla tai siirtymään muihin
paremmin palkattuihin tehtäviin oman koulutusalansa ulkopuolelle.


* *Ammattikorkeakoulut ja yliopistolaitos toimivat toisiaan täydentävillä aloilla ja niiden tavoitteiden ja käytännön toiminnan tulee vahvistaa toisiaan.*
* *Korkeakoulujen perus- ja jatkotutkinnot säilytetään maksuttomina.*
* *Julkisen tutkimusrahoituksen osuus bruttokansantuotteesta on säilytettävä OECD-maiden kärjessä.*
* *Maahan muuttaneiden korkeakouluopiskelijoiden työllistymiseen on kiinnitettävä erityistä huomioita.*
* *Yliopisto-opintoja on nopeutettava käytännön toimenpitein: lisätään opintojen ohjausta, tenttikirjojen määrää ja kurssien pitoa, opetetaan opiskelijoille opiskelutaitoja ja pidennetään lukukausien kestoa täysipainoisiksi kevät- ja syyslukukausiksi ja lisätään kesäopetusta.*
* *Yliopistojen tulee olla palkkaukseltaan ja työoloiltaan kilpailukykyisiä työpaikkoja.*
* *Nuorten tutkijoiden mahdollisuutta sovittaa yhteen perheen perustaminen ja tutkijan ura on helpotettava.*


## 6. Oppia ikä kaikki: aikuiskoulutus ja vapaa sivistystyö


Yhteiskunnan muutokset vaikuttavat voimakkaasti aikuiskoulutukseen: oppimisen
ajoittuminen ihmisen elämässä muuttuu. Aikuiskoulutuksen tarve muuttuu
yksilöllisemmäksi ja työn sekä vapaa-ajan merkitys oppimisympäristönä kasvaa.
Elinikäisen oppimisen periaate näkyy siinä, että eri-ikäisille kansalaisille on
tarjolla monipuolisia sivistystoimen palveluita. Elinikäinen oppiminen on
olennainen keino aktiivisen kansalaisuuden, sosiaalisen yhteenkuuluvuuden ja
työllisyyden kehittämisessä. Ihmisten on voitava kokea, että he kuuluvat ja
voivat vaikuttaa yhteiskuntaan, jossa he elävät. Vihreän yhteiskunnan kannalta
elämänikäinen opiskelu on toivottavaa itsensä kehittämistä ja uudistumista, ei
vain tehokasta tutkinnon suoritusta.


Aikuiskoulutuksen yhteyksiä työelämään on parannettava, jotta aikuisväestöllä on
motivaatiota ja edellytyksiä kehittää ammattitaitoaan ja työssä jaksamistaan.
Aikuiskoulutuksella on erityistä merkitystä rakenteellisen työttömyyden
korjaamisessa, syrjäytymisen ehkäisyssä ja maahanmuuttajien kotouttamisessa.
Aikuiskoulutusta onkin kohdennettava ihmisille, joilla on heikko pohjakoulutus
tai sosio-ekonominen tausta. Heille on tarjottava riittävät mahdollisuudet
opiskella lisää.


Kansalaisten ja erityisesti eläkeläisten kykyä hyödyntää tietotekniikkaa on
lisättävä sekä vahvistettava kansalaisyhteiskunnan toimintaedellytyksiä. Tässä
vapaalla sivistystyöllä, erityisesti kansalais- ja työväenopistoilla, on tärkeä
tehtävä. Kansalaisopiston kynnys on monelle opiskelemaan ryhtyvälle muita
oppilaitoksia matalampi.


Vapaan sivistystyön aseman säilyttäminen kulttuurin ja harrastusten
peruspalveluna ja lähioppimisympäristönä niin kaupungeissa kuin maaseudullakin
on tärkeää. Opiskelun kautta rakentuu luontevia sosiaalisia verkostoja, joissa
osanottajia yhdistää yhteinen kiinnostus, harrastus ja uuden kokeilu. Myös
kansalaisopistoissa järjestettävistä työllisyyskursseista on hyviä kokemuksia.
Koulutusta koskeva kestävän kehityksen edistämisohjelma on valmistunut. Vapaan
sivistystyön eri organisaatioita on tuettava ja kannustettava laatimaan ja
kokeilemaan kestävän kehityksen koulutusohjelmia omassa toiminnassaan.


Vapaan sivistystyön keskeisiä periaatteita on koulutuksen tavoitteiden ja
toimintatapojen itsenäinen määrittely. Opintokeskusten toiminnalle on voitava
jatkossakin asettaa tavoitteet vapaasti ja itsenäisesti, ja siten sopeuttaa
toimintaa kansalaisyhteiskunnan muuttuviin tarpeisiin. Opintokerho
opiskelumuotona soveltuu näihin tarpeisiin erityisen hyvin.


Osaamisen ja pätevyyden tunnistamista, tunnustamista ja arviointia on
kehitettävä siten, että nuoret ja aikuiset voivat hyödyntää opinnoissaan aiemmin
työelämässä, kansalaistoiminnassa ja muulla tavoin hankkimansa osaamisen.


Suomalainen kirjastojärjestelmä on keskeinen osa vapaata kansalaisyhteiskuntaa.
Kirjastojen toimintaedellytyksistä onkin pidettävä erityistä huolta. Vihreät
pitävät tärkeänä lasten ja nuorten taidekasvatusta ja taiteen perusopetuksen
tarjonnan laajentamista.


* *Aikuiskoulutusta on kohdennettava erityisesti heikon pohjakoulutuksen omaaville ihmisille.*
* *Kansalaisten ja erityisesti eläkeläisten tietotekniikkataitoja on lisättävä.*
* *Vapaan sivistystyön oppilaitosten ja kirjastojen toimintaedellytyksistä on pidettävä erityistä huolta.*
* *Opintokeskusten on voitava jatkossakin asettaa tavoitteensa vapaasti, itsenäisesti ja kansalaisyhteiskunnan muuttuviin tarpeisiin vastaten.*


## 7. Koulu moniammatillisena työympäristönä


Koulua on kehitettävä myös opettajien ja koulun muun henkilökunnan
työympäristönä. Työssä jaksamista ja -viihtymistä on parannettava, sillä jo nyt
opettajat uupuvat ja kohta myös loppuvat. Sairaana tai täydennyskoulutuksessa
olevan työntekijän tilalle on voitava palkata sijaisopettaja. Oppilasryhmien
ryhmäkoot on saatava kohtuullisiksi. Resursseja on lisättävä koulun
oppilashuoltohenkilöstön ja opetuksessa avustavan henkilöstön määrän saamiseksi
riittävälle tasolle sekä oppilaiden oppimisen että opettajien työssä jaksamisen
takia. Lastentarhan ja peruskoulun opettajat ovat tällä hetkellä alipalkattuja
ja vailla urakehitysmahdollisuuksia. Opettajille on annettava riittävästi
täydennyskoulutusta, sillä elinikäisen oppimisen aikakautena on ensiarvoisen
tärkeää, että periaatetta noudatetaan myös opettajien arjessa. Myös ammattiuran
monipuolisuutta tulee pystyä lisäämään. Vertikaalisen opettajasta rehtoriksi
ylenemisen lisäksi työssä pitää pystyä kehittymään ammatillisesti myös
horisontaalisten haasteiden kautta.


Alalle tuleville uusille opettajille tulisi järjestää työhöntulo-ohjausta.
Ensimmäiset vuodet ammatissa ovat usein kohtuuttoman raskaita ja huonoimmin
palkattuja, ja siksi omiaan houkuttelemaan nuoria pois alalta kevyempiin ja
paremmin palkattuihin työtehtäviin. Ensimmäistä vuottaan opettavan ja
oppituntejaan valmistavan opettajan työtaakka on niin suuri, että tulisi harkita
nuorten opettajien opetusvelvollisuuden vähentämistä ensimmäisen työvuoden
osalta.


Opetusalan palkkausjärjestelmä tulee uudistaa, jotta tehdystä, aiempaa selvästi
monipuolisemmasta opettajantyöstä maksetaan myös asiallinen korvaus.


Tuleva opettajapula pakottaa kunnat kilpailemaan opetushenkilöstöstä. Viisas
työnantaja parantaa ajoissa opettajien työskentelyolosuhteita, työnohjausta,
palkkausta ja täydennyskoulutusta ja suhtautuu myötämielisesti opettajien
urakehitysmahdollisuuksiin sekä sapattivapaavuosiin. Opettajat ovat
tiedonkäsittelyn, ryhmäjohtamisen ja kommunikaation moniosaajia, joiden
tietotaidolle on tietoyhteiskunnassa muitakin ottajia kuin koululaitos.


* *Lastentarhan ja peruskoulun opettajat ovat tällä hetkellä alipalkattuja. Palkkausjärjestelmä tulee uudistaa, jotta tehdystä, aiempaa selvästi monipuolisemmasta opettajantyöstä maksetaan asiallinen korvaus.*
* *Oppilasryhmien ryhmäkoot on saatava kohtuullisiksi.*
* *Opettajan ammatillisia etenemismahdollisuuksia tulee edistää. On kehitettävä mahdollisuuksia monipuolistaa ammattiuraa myös horisontaalisten haasteiden kautta.*
* *Ensimmäistä vuottaan opettavien opettajien työtaakkaa tulisi keventää vähentämällä opetusvelvollisuutta ensimmäisen työvuoden osalta.*
* *Viisas työnantaja parantaa opettajien työskentelyolosuhteita jo ennen opettajapulaa.*


## 8. Opettajankoulutuksen haasteet


Opettajankoulutus on Suomessa tunnustetusti korkeatasoista. Hyvä niin, sillä
opettajat ja opettajankoulutus ovat tulevaisuuden avaintekijöitä. Uuden
vuosituhannen opettajat eivät ole enää pelkkiä tiedonjakajia eivätkä enää edes
tiedonjakaja-kasvattajia, vaan myös rohkaisijoita, tukijoita, innostajia,
valmentajia, konsultteja, työnohjaajia ja kanssaoppijoita. Opettajankoulutuksen
tulee painottaa oppimisen neljää ulottuvuutta: tietämään oppimista, tekemään
oppimista, yhdessä elämään oppimista ja olemaan oppimista. Sukupuolten välisen
tasa-arvon toteuttamisessa opettajankoulutus on keskeisessä asemassa ja
tasa-arvokasvatusta onkin lisättävä.


Opettajan ammatti-identiteetin on oltava hyvin vahva. Opettajaksi kasvaminen on
aikaa vievä prosessi, jossa tarvitaan pätevää henkilökohtaista ohjausta ja
harjoittelua. Tiedollisten, taidollisten ja opetusmenetelmällisten valmiuksien
lisäksi opettajan työn perusta on vahvassa ammattietiikassa, ihmissuhde- ja
vuorovaikutustaidoissa, oppimisvaikeuksien tunnistamisessa, syrjäytymisen
ehkäisyssä, monikulttuurisuudessa, tieto- ja viestintäteknisissä taidoissa,
opetussuunnitelma- ja arviointityössä ja työyhteisön jäsenyydessä. Suomen
harjoittelukoulujärjestelmä täydennettynä kenttäharjoittelulla antaa hyvät
valmiudet opettajan taitojen omaksumiseen ja ammattirooliin kasvamiseen. Samalla
harjoittelukoulut toimivat koulujärjestelmämme innovaatiokeskuksina ja
ikiliikkujina. Opettajapulan edessä harjoittelukoulujen on vastattava isoon
haasteeseen laajentamalla ja tehostamalla kenttäkouluverkkojaan. Kouluverkon
kautta voidaan myös saada harjoittelukoulujen ohjaavia opettajia ammattikiertoon
välivuosiksi kenttäkouluihin ja vastavuoroisesti kenttäkoulujen opettajia työhön
harjoittelukoulujen ohjaaviksi opettajiksi. Ammattiopettajien tulisi päästä
säännöllisesti tutustumaan oman alansa nopeasti muuttuvaan työelämään.


* *Opettajaksi kasvaminen on aikaa vievä prosessi, jossa tarvitaan pätevää henkilökohtaista ohjausta ja harjoittelua.*
* *Harjoittelukoulujärjestelmä täydennettynä kenttäharjoittelulla on kestävä pohja suomalaiselle laadukkaalle opettajankoulutukselle.*


## 9. Kansainvälistä koulutuspolitiikkaa


Kansainvälisen koulutuspolitiikan tavoite on kaikkien lasten mahdollisuus käydä
koulua ja saavuttaa luku- ja kirjoitustaito. Suomen kehitysyhteistyömäärärahoja
onkin kohdennettava lasten ja naisten koulunkäyntimahdollisuuksien
parantamiseen. Pohjoismailla on erityinen vastuu maailman maiden joukossa
edistää kehitysmaiden lapsille ja nuorille annettavaa seksuaaliterveysvalistusta
osana muuta kouluopetusta. Oman ruumiin toimintojen tunteminen on yhtä tärkeää
kuin luku- ja kirjoitustaito.


Kansainvälisen korkeakoulupolitiikan tavoite on poistaa opiskelijoiden ja
tutkijoiden liikkuvuuden esteitä lisäämällä tutkintojen vertailtavuutta.
Puhdasoppinen markkina-ajattelu ja vapaakauppa eivät sovi koulutuspalveluihin.
EU:n ei pidä avata koulutussektoria maailmankauppajärjestö WTO:n palvelujen
kauppaa koskevan GATS-sopimuksen piiriin.


* *Kehitysyhteistyömäärärahoja kohdennetaan lasten ja naisten koulunkäyntimahdollisuuksien parantamiseen.*
* *Kehitysmaiden lapsille ja nuorille on annettava seksuaaliterveysvalistusta osana muuta kouluopetusta.*



