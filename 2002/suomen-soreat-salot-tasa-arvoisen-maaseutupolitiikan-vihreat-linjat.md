---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:53.213183
title: "Suomen soreat salot - Tasa-arvoisen maaseutupolitiikan vihre\xE4t linjat"
type: erityisohjelma
url: https://www.fsd.tuni.fi/pohtiva/ohjelmalistat/VIHR/850
year: 2002
---


# *Suomen soreat salot*
Tasa-arvoisen maaseutupolitiikan vihreät linjat


Hyväksytty Vihreän liiton valtuuskunnassa 24. marraskuuta 2002.


### Sisällys


JOHDANTO    ALUEELLISEN KEHITYKSEN TASAPAINOON    Syrjäalueiden
suurtyöttömyydestä tullut pysyvää    Omaehtoinen kehittäminen ei ole ollut
riittävän tuloksellisesta    Sektoripolitiikka haasteena viranomaisyhteistyölle
MAASEUTUSOPIMUSJÄRJESTELMÄ JA SYRJÄSEUTUJEN PERUSTULOMALLI    Syrjäseutujen
perustulojärjestelmä    Maaseutusopimusjärjestelmä    TASA-ARVOISESSA SUOMESSA
HARJOITETAAN ALUEELLISTA KANSANVALTAA    Uudet eurooppalaiset periaatteet
muuttavat kuntien ja valtion työnjakoa maakunnissa    Seutukeskuksista vetureita
Aluekeskusohjelmaan myös maaseudun kehittämisen näkökulmaa    PERUSPALVELUT
KUNTOON    Kyläkoulut kunniaan turvallisina oppimisympäristöinä
Vanhuspalvelut maaseudulla    ELINKEINOPOLITIIKKA MONIPUOLISEKSI    Vihreä
maatalous    Metsätalous    Etätyön mahdollisuudet hyödynnettävä
Aluekehittäminen ja naiset    Paikallisuus on kestävä arvo    VAIHTOEHTOJA
LIIKKUMISEEN    TEKEMISEN MEININKIÄ BYROKRATIAN SIJAAN    MAASEUTU JA KAUPUNKI -
MOLEMPI PAREMPI


## JOHDANTO


Suomi on Euroopan unionin maaseutumaisin maa. Lähes joka neljäs suomalainen asuu
edelleen maaseudulla. Myös useimmilla kaupunkilaisilla on juuret maaseudulla ja
he arvostavat maaseutua elinympäristönä. Suomalaiset kokevat luonnon ja
maaseudun osana omaa identiteettiään.


Maaseudun hyvinvointi on keskeinen osa kestävän kehityksen turvaamista. Hyvä
elinympäristö, monipuolinen luonto, kulttuuriympäristö ja uusiutuviin
luonnonvaroihin perustuvat elinkeinot ovat maaseudun vahvuuksia, jotka oikein
oivallettuina tarjoavat runsaasti mahdollisuuksia maaseudun kehittämiseen.


Suomessa on meneillään suuri muutto syrjäseuduilta keskuksiin ja pienistä
kaupungeista suurempiin kaupunkeihin. Syrjäytyvien alueiden ongelmat kiteytyvät
kolmeen samanaikaisesti vaikuttavaan tekijään: palvelujen väheneminen ja
etääntyminen, alkutuotannon raju muuttuminen sekä väestön ikääntyminen ja
nuorten lapsiperheiden suhteellinen väheneminen.


On sekä maaseudun että kaupunkien etu löytää keinoja tuon muuttoliikkeen
hillitsemiseksi, mutta nykyisen aluepolitiikan keinot ovat siihen
riittämättömiä. Virallisen aluepolitiikan lähtökohta, "alueellisten vahvuuksien
vahvistaminen", johtaa alueellisten erojen kasvuun. Siksi maan alueellista
kehitystä on tarkasteltava uudelleen tasa-arvon näkökulmasta. Tarvitaan myös
uusia, järeämpiä keinoja pitämään maaseutu asuttuna.


## ALUEELLISEN KEHITYKSEN TASAPAINOON


1990-luvun laman alussa työttömyys oli suurta koko maassa ja muuttoliike
hidastui. Laman jälkeen yhteiskunnallisessa ilmapiirissä on tapahtunut muutos,
joka heikentää syrjäisten alueiden pysymistä muiden alueiden kehityksen
tahdissa. Talouskasvun ja keskittämisen skenaariot ovat saaneet voiton
tasapainoisesta aluekehityksestä. Työpaikkojen toivotaan syntyvän
markkinavetoisesti ja muuttoliike saa hoitaa heikommin kehittyneiden alueiden
työttömyysongelman.


Elinkeinoelämän kasvualojen imu hyödyttää vain osaa maata. Samanaikaisesti on
käynnissä kahdentasoinen eriytyminen: toisaalta alueiden välinen, toisaalta
alueiden sisäinen. Syrjäisempien alueiden työttömyyspaineet purkautuvat
lisääntyvänä ulosmuuttona keskuksiin näiden myönteisen työpaikkakehityksen
vuoksi. Syrjäiset maaseutualueet ovat haavoittuvia uuden muuttoliikkeen edessä.
Muuttoliike on valikoivaa syrjäseutujen tappioksi. Poismuuttajat ovat nuorempia
ja paremmin koulutettuja kuin tulomuuttajat, jotka ovat vanhempia ja omaavat
heikomman koulutuksen. Tämä kehityskulku uhkaa syrjäisten alueiden omaehtoista
kehitystä.


Alueiden sisällä eriytyminen näkyy siten, että kasvukeskukset ja niiden
työssäkäyntialueet saavat väestölisäystä, kun taas syrjäisemmät alueet
menettävät väestöään. Kuitenkin kasvukeskusteorioissa korostetaan sitä, että
kasvun hedelmät "valuisivat" kasvukeskuksista syvemmälle maaseudulle.
Tulevaisuuden työpaikat keskittyvät kasvukeskuksiin, maaseudulle ei niitä
juurikaan synny. Syrjäisten alueiden alhainen markkinapotentiaali ja pitkät
etäisyydet asiakkaisiin ovat omiaan karsimaan yrityksen perustajia. Tyypillisen
maaseutualueilla toimivan pienyrittäjän palkka jää useimmiten erittäin pieneksi
- reippaasti alle minimipalkan. Tämä ei innosta uusien yritysten perustamiseen.
Parempi siis olla kortistossa satunnaisten töiden varassa kuin alle
toimeentulominimin ansaitsevana yrittäjänä.


### Syrjäalueiden suurtyöttömyydestä tullut pysyvää


Itä- ja Pohjois-Suomeen on laman jälkeen jäänyt korkea työttömyys, joka ei ole
alentunut huolimatta muiden alueiden suotuisasta työllisyyskehityksestä. Toivoa
tilanteen paranemisesta ei ole näkyvissä. Yritykset keskittävät toimintojaan
kasvukeskuksiin. Valtio keskittää toimintojaan ja harventaa toimiverkkojaan.
Kuntien palveluita supistetaan. Maatalouden alasajo heikentää merkittävästi
varsinkin syrjäisen maaseudun työllisyyttä. Pientilavaltaisilla alueilla
rakennemuutos on rajumpaa kuin muualla maassa.


Yrittäjyyden edistäminen on päivän muotisana. Sen kehittäminen pelkästään
markkinatalouden ehdoilla on vain osaratkaisu syrjäisten alueiden
työttömyysongelmaan. Uudet yritykset ovat pääsääntöisesti paikallisilla
markkinoilla toimivia, yhden hengen työllistäviä matalan osaamistason yrityksiä.
Uuden tyyppisiä korkean osaamisen yrityksiä ei juuri syrjäalueille synny. Uudet
sivu- ja liitännäiselinkeinot pystyvät laskelmien mukaan korvaamaan vain 20-25
prosenttia maataloustuotannosta katoavista työpaikoista.


Palveluiden säilyminen (koulut, posti, kaupat, liikenne, muut julkiset ja
yksityiset palvelut) on monilla alueilla vaa'ankielellä. Voimistuva muuttoliike
ajaa tilanteen kestämättömäksi, jolloin palveluille ei ole enää riittävästi
kysyntää ja ne katoavat usein lopullisesti.


### Omaehtoinen kehittäminen ei ole ollut riittävän tuloksellisesta


Viimevuosina alueellisessa kehittämisessä on painotettu ns. omaehtoista
kehittämistä, jolloin kukin alue kehittää toimintojaan omien vahvuuksiensa
pohjalta. Teoreettisena mallina tämä on hyvä, mutta vaarana on, että kovin
puhtaaksi viljelty omaehtoisen kehittämisen ajattelu johtaakin alue-erojen
kasvamiseen eikä supistumiseen, niin kuin on ajateltu.


Syynä tähän on, että alueiden lähtökohtaerot määräävät, miten tehokkaasti ne
pystyvät tarttumaan kehittämistyöhön. Olemassa olevia elinkeinorakenteen eroja,
väestön osaamiseroja, kulttuurisia eroja ja sijainti- ja infrastruktuurieroja on
vaikea kuroa umpeen. Kehittämispanokset johtavat kehittyneimmillä alueilla
tehokkaampaan innovaatiotoimintaan, nopeampaan uusien työpaikkojen lisäykseen ja
elinkeinorakenteen uusiutumiseen kuin lähtökohdiltaan heikommin kehittyneillä
alueilla. Syrjäalueet jäävät kehityksestä ulos ja omaehtoisen kehittämisen oppi
kääntyy lopulta niitä vastaan


### Sektoripolitiikka haasteena viranomaisyhteistyölle


Monella yksittäisellä toimenpiteellä ja lainmuutoksella on saatu alueellisesti
enemmän vahinkoa aikaan kuin voidaan millään kehittämistoimilla korjata.
Esimerkkinä voidaan mainita vaikkapa kuntien valtionosuuksien leikkaukset, EU
integraation nopeuttama maatalouden rakennemuutos, arvonlisäveron aiheuttama
haitta pienyrittäjille ja käsityöläisille, investointiavustusten tason
laskeminen heikoimmin kehittyneillä alueilla, yksityisteiden valtionavustusten
poistaminen sekä työllisyyslain muutos, jolla estettiin yksityistä sektoria
tukityöllistämästä määräaikaisiin työsuhteisiin.


Sektoriajattelu johtaa maaseutualueilla epätarkoituksenmukaisiin palveluiden
lakkauttamisiin, kun viranomaiset katsovat asioita vain oman toimialansa
kukkaron perusteella ja lakkauttavat "kannattamattomia" palveluita. Monet
palvelut voitaisiin säilyttää viranomaisten hyvällä yhteistyöllä.


## MAASEUTUSOPIMUSJÄRJESTELMÄ JA SYRJÄSEUTUJEN PERUSTULOMALLI


Työttömyysprosentti on useissa Lapin, Kainuun, Savon ja Pohjois-Karjalan
kunnissa edelleen erittäin korkealla tasolla lähellä 20 %:a ja monissa kunnissa
sen ylikin. Käytännössä tämä tarkoittaa, että työttömyys ja vajaatyöllisyys
koskettaa jopa puolta pahimpien työttömyysalueiden työikäisestä väestöstä.
Ihmiset elävät työllisyystöiden ja tilapäisten pätkätöiden kierteessä.


Työttömyysongelma on jatkuvasti pahentunut niiden osalta, jotka jäävät korkean
työttömyyden alueille. Työvoimapolitiikassa ei tunneta alueiden eroja millään
tavalla. Työvoimahallinto kohdentaa toimenpiteensä samalla tavalla niin
Helsingin seudulla kuin Utsjoellakin ilman että huomioitaisiin alueiden
erityispiirteet. Nykyisen työvoimapolitiikan tavoitteena on siirtää ihmiset
sinne, missä on työtä eli taantuvilta alueilta kasvukeskuksiin. Tämä ei voi olla
vihreän aluepolitiikan lähtökohta. Päinvastoin: on pystyttävä tarjoamaan
työllistymisen ja toimeentulon mahdollisuuksia siellä, missä ihmiset asuvat.
Työvoimapolitiikkaa onkin muutettava radikaalisti. Työhallinnon toimenpiteiden
kohdentaminen eri alueiden mukaan olisi järkevää. On asioita, jotka toimivat
hyvin Uudellamaalla, mutta jotka eivät toimi yhtä hyvin esim. Pohjois-Savossa.
Yksityinen sektori työllistää kaupungeissa hyvin, mutta maaseudulla ei
samanmuotoista työllistymistä yksityiselle sektorille ole olemassa.


Nykyinen järjestelmä on luotu toisenlaisia olosuhteita varten. Se toimii siellä,
missä työttömyys on satunnaista ja tilapäistä. Pysyvän joukkotyöttömyyden
alueilla tarvitaan uutta aktivoivaa politiikkaa.


Vihreät ehdottavat kahta mallia ratkaisuksi syrjäseutujen jatkuvaan
työttömyysongelmaan ja yrittäjyyden esteiden poistamiseksi.


### Syrjäseutujen perustulojärjestelmä


Syrjäseutujen perustulojärjestelmässä nykyisen peruspäivärahan suuruinen
työmarkkinatuki muutetaan perustuloksi, jonka syrjäalueilla asuva henkilö saisi
ikään kuin "starttirahana" yrittämisensä tai pätkätyönsä päälle. Näin voitaisiin
kannustaa ihmisiä hankkimaan tuloja pienistä puroista eikä rankaista heitä
aktiivisuudesta kuten nykyään tapahtuu. Järjestelmä ei merkittävästi lisäisi
valtion menoja, koska siinä nykyiset menot kohdennettaisiin toisella tavoilla.
Lisäksi se vähentäisi syrjäytymisestä aiheutuvia sosiaali- ja terveydenhoito-
ym. kuluja.


### Maaseutusopimusjärjestelmä


Maaseutusopimusjärjestelmässä maaseudun toimintaryhmä (esim. kyläyhdistys,
osuuskunta tai maatila) tekee yhteiskunnan kanssa sopimuksen yleishyödyllisen
työn tekemisestä. Järjestelmän piiriin sopivia töitä voisivat olla esimerkiksi
erilaiset hoivapalvelut, erityisryhmille suunnatut kiinteistöjen ylläpito- ja
kunnostustehtävät, järjestötyö ja ympäristönhoitotyöt. Vihreästä näkökulmasta
maaseutusopimusta voisikin kuvailla eräänlaiseksi ryhmäkansalaispalkaksi.
Maaseutusopimusjärjestelmä ei kuitenkaan saisi vääristää kilpailua maaseudun
muun yritystoiminnan kanssa vaan se täydentäisi sitä.


Maaseutusopimusjärjestelmä vastaisi maaseudun alueellisiin ja
tuotantotaloudellisiin tarpeisiin ja avaisi paikallisille toimijaryhmille pääsyn
julkisen sektorin palvelumarkkinoille. Euroopan unionin maatalouspolitiikan
uudistus tarjoaa myös rahoituslähteen maaseutusopimusjärjestelmälle.


Toimenpide-ehdotuksia:


* Kehitetään alueellisesti eriytynyttä lainsäädäntöä. Verolakeja on muokattava alue-erot huomioon ottavaksi (vapaat poisto-oikeudet, etätyön edistäminen antamalla verohelpotuksia tai bonuksia yrityksille, jotka hajasijoittavat työntekijöitään tai toimintojaan kehitysalueille, huomattavat veroalennukset ulkomaisille yrityksille, jotka investoivat kehitysalueelle Irlannin malliin, verokanta 10 %). Työnantajien sosiaaliturvamaksujen alentaminen.
* Muitakin lakeja on syytä muuttaa ja säätää, niin että kehitysalueilla on osittain eri säädökset, jotka tukisivat alueellisesti tasapainoista kehitystä.
* Palataan osin "vanhoihin" aluepoliittisiin instrumentteihin aluekehityksen nopeuttamiseksi, esim. investointiavustusten tuntuva porrastaminen ja käynnistysavustusten palauttaminen..
* Luodaan syrjäseutujen perustulomalli ja maaseutusopimusjärjestelmä, joilla edistetään sosiaalitalouden ja kolmannen sektorin kehittymistä sekä ihmisten omaehtoista työllistymistä ja pienimuotoista yritystoimintaa.
* Luodaan AVA-järjestelmä eli alueellisten vaikutusten arviointijärjestelmä, jonka tehtävänä on valvoa, että kaikissa yhteiskunnallisissa päätöksissä - valtio, kunnat, valtion liikelaitokset ja valtionyhtiöt sekä julkista rahoitusta saavat yhteisöt - otetaan huomioon niiden vaikutukset alueelliseen tasa-arvoon, kuten laki edellyttää.


## TASA-ARVOISESSA SUOMESSA HARJOITETAAN ALUEELLISTA KANSANVALTAA


Merkittävä kunnallisen yhteistoiminnan muoto ovat nykyiset maakunnat, jotka ovat
muodostuneet seutukaavaliittojen alueille ja saaneet uutta vastuuta hoitaa
kuntaa laajempia yhteisiä tehtäviä. Maakuntahallinnon perustehtävät on säädetty
aluekehityslaissa sekä maankäyttö- ja rakennuslaissa. Aluekehitysvastuu on
määritelty kuntien ja valtion asiaksi, mutta aluekehitysviranomaiseksi laki
määrää maakuntien liiton. Niihin tehtäviin kuuluu yleinen aluekehityssuunnittelu
ja tarpeellisten kehittämisohjelmien laatiminen, toteutukseen osallistuminen ja
seuranta. Aluekehitysviranomaisena tehtäviin kuuluu lisäksi EU:n
rakennepolitiikan mukaisten ohjelmien toimeenpanotehtäviä.


Demokraattinen hallinto alueilla on järjestetty maakunnan liittojen varaan ja
niiden toimialaksi on määrätty aluekehitystehtävät ja yleispiirteiset alueen
suunnittelutehtävät. Maakunnille voivat antaa erityistehtäviä myös niiden
jäseninä olevat kunnat. Maakuntaliitot ovat kuntayhtymiä, joiden toiminta on
säädelty kuntalaissa. Yhtymävaltuuston ja -hallituksen on edustettava maakunnan
poliittisia voimasuhteita ja maakuntavaltuuston jäsenet on valittava
jäsenkuntien valtuutetuista.


### Uudet eurooppalaiset periaatteet muuttavat kuntien ja valtion työnjakoa maakunnissa


Euroopan unionin jäsenenä Suomen olisi parasta seurata yleistä eurooppalaista
kehitystä, joka antaa maakunnille suuremman itsenäisen vapauden hoitaa alueitaan
omaan paikalliseen asiantuntemukseen ja tahtoon perustuen. Eurooppalaisen
aluehallinnon peruskirja on parhaillaan valmisteilla. Sen keskeisenä
periaatteena on valtion ja kuntien väliin sijoittuva alueellinen viranomainen,
jolla on yleisillä vaaleilla valitut päättävät elimet ja oikeus itse järjestää
toimintansa. Tämän määritelmän mukaan aluehallintoa ei siis ole keskushallinnon
alainen piirihallinto eikä lääninhallinto.


Peruskirjan luonnoksen mukaan edellytetään niiden maiden, joilla ei ole
alueellista itsehallintoa, tähtäävän sellaisen luomiseen tai vahvistamiseen.
Yleisesti korostetaan, että alueet, joita johtavat vaaleilla valitut edustajat,
pystyvät luomaan tehokkaan ja kansalaisia lähellä olevan hallinnon. Alueilla
tulee olla myös tehtäviin nähden laaja riippumattomuus muista hallinnon tasoista
sekä riittävät voimavarat.


### Seutukeskuksista vetureita


Maakuntien kaupunkiseudut ovat yleensä luonnollisesti kehittyneitä
talousalueita, joissa kohtuullisen matkan päässä keskustaajamasta on elävä
pientaajamien ja maaseudun verkko. Tällaisilla luonnollisilla talousalueilla
säilyvät työ- ja asiointimatkat yleensä kohtuullisina, ja ne on mahdollista
rakentaa toimivan julkisen liikenteen varaan. Kuntien välisellä yhteistyöllä
voidaan edistää muun muassa tarkoituksenmukaisen palvelurakenteen ja pinta-alaa
säästävän yhdyskuntarakenteen suunnittelua. Näin säästetään sekä julkisia varoja
että ympäristöä.


Seutukeskusten kehitystä tulisi tukea vastapainona suuremmille, voimakkaasti
muuttovirtoja puoleensa vetäville kasvukeskuksille.


### Aluekeskusohjelmaan myös maaseudun kehittämisen näkökulmaa


Aluekeskusohjelma toteutettiin nopealla aikataululla ja on siksi ongelmallinen:
se ei nivoudu osaksi aluekehityksen kokonaisuutta. Myös itse aluekeskusten
käsite on epäselvä ja aiemmalle aluekehitystyölle tuntematon. Aluksi aluekeskus
on lähinnä arvonimi ja sellaiseksi se helposti jääkin, ellei aluekeskuksen
statuksen saaneille alueille aleta kohdentaa muiden hallintokuntien voimavaroja.


Toimenpide-ehdotuksia:


* Maakunnat ja valtion aluehallinto soveltuvin osin yhdistetään uudeksi kansalaisia paremmin palvelevaksi aluehallinnon välineeksi, maakuntaparlamentiksi. Ensisijaisesti maakuntaparlamenttien alaisuuteen tulevat nykyiset maakuntien liitot, työvoima- ja elinkeinokeskukset ja osa lääninhallinnon tehtävistä. Nykyiset läänit lakkautetaan. Maakuntaparlamentti valitaan suoralla kansanvaalilla.
* Seutukuntien yhteistyötä tiivistetään ja ehyitä talous- ja työssäkäyntialueita kannustetaan liittymään yhdeksi kunnaksi. Kunnille, jotka eivät voi hyödyntää seutuistumisen tuomia etuja, tulee luoda toimintastrategia, jolla ne pärjäävät. Valtio tukee tällaisia kuntia erityisavustuksin.
* Aluekeskusohjelmaa on syvennettävä ja siihen antaa aineksia hallituksen III maaseutupoliittinen kokonaisohjelma "Ihmisten maaseutu". Maaseutupoliittisessa kokonaisohjelmassa on pohdittu huomattavasti aluekeskusohjelmaa kattavammin esimerkiksi ihmisten ja hallinnon välistä vuorovaikutusta, samoin kuin maaseutu kaupunki -vuorovaikutusta.
* Tärkeällä maaseudun yksiköllä, kylällä, eli peruspalveluja tarjoavalla kunnanosalla ei ole virallista asemaa kunnassa. Palvelutuotannon turvaamiseksi tällaisten kylien olisikin saatava lakisääteinen asema, jonka perusteella ne voisivat ottaa osaa kunnan päätöksentekoon. Kuntalain rinnalle tarvitaan "kylälaki", joka tekisi vaikkapa kyläkoulun usein siis koko kylän lakkauttamisesta nykyistä huomattavasti vaikeampaa.


## PERUSPALVELUT KUNTOON


Nykytilanteessa pienet kunnat ovat joutuneet tilanteeseen, jossa ne eivät
useinkaan selviä palveluiden järjestämisestä ja muusta niille kuuluvasta
vastuusta. Kunnat voivat järjestää palvelut joko tuottamalla ne omissa
yksiköissään tai ostamalla yksityiseltä tai kolmannelta sektorilta.
Kuntalaiselle palvelun hinta ja laatu on sama, tuli palvelu suoraan kunnalta tai
yksityiseltä sektorilta.


### Kyläkoulut kunniaan turvallisina oppimisympäristöinä


Kyläkoulujen kehityksen turvaamiseksi luodaan laskentamalli, jossa otetaan
huomioon kaikki lapsen kunnalle aiheuttamat koulukulut pitkällä aikavälillä.
Kuntakeskusten suurista kouluista voitaisiin kuljettaa lapsia pienempiin
kyläkoulujen oppimisryhmiin. Näin kunnat voivat vähentää kasvavaa uusien
avustajien ja erityisopettajien tarvetta.


Kyläkoulujen pienimuotoiseen ja turvalliseen oppimisympäristöön kannustetaan
hankkimaan nykyaikaisia virikkeitä mm. kansainvälistymällä erilaisten projektien
ja tietotekniikan mahdollistamin keinoin. Kansainvälistyminen tukee kyläkoulujen
suvaitsevaisuuskasvatusta.


Kyläkoulujen iltapäivätoimintaan liitetään erilaista kerhotoimintaa ja kylän
omien ihmisten taitoja ja tietoja käytetään tässä hyväksi. Lapsiperheille
järjestetään vapaamuotoista, sukupolvirajat ylittävää toimintaa koulun tiloissa.
Tässä työssä hyödynnetään paikallisten järjestöjen, esim. marttojen osaamista.
Lapsen kasvattamiseen tarvitaan koko kylä.


### Vanhuspalvelut maaseudulla


Maaseudun väestö vanhenee ja tarvitsee tulevaisuudessa paljon palveluja.
Kunnille tulee kalliiksi tukea vanhusten asumista syrjäkylillä olevissa
kodeissaan. Viranomaiset painostavat säästösyihin vedoten ikääntyviä ihmisiä
muuttamaan taajamiin. Jotta tämä vältettäisiin, maaseudulle voitaisiin luoda oma
kyläkohtainen kotipalvelujärjestelmä. Sen työntekijät olisivat saman kylän
väkeä. Mikäli tällaista järjestelmää ei saada aikaan, vanhusten palvelut on
tulevaisuudessa mahdoton hoitaa. Ongelmia tulee esiintymään ainakin Itä- ja
Pohjois-Suomessa.


Toimenpide-ehdotuksia:


* Luodaan kyläkoulujen kehittämisohjelma.
* Luodaan esim. maaseutusopimuksiin perustuvia kotipalvelu- ja hoitojärjestelmiä täydentämään kuntien omaa palvelutuotantoa.


## ELINKEINOPOLITIIKKA MONIPUOLISEKSI


Sijainti on harvoin merkittävä kilpailuetu maaseutuyritykselle. Luontevimmin
maaseudun tuotanto on yrittäjän henkilökohtaisiin ominaisuuksiin nojaavaa
mikroyrittämistä tai paikallisiin luonnonvaroihin nojaavaa, tilaa (pihamaata,
rakennuksia) tarvitsevaa pienteollisuutta, jolle kaupunkien teollisuusalueiden
pienet, mutta kalliit toimitilat eivät sovi.


Yksin yrittävä itsensä työllistäjä on yleensä lähinnä omaa työtään myyvä, käden
tai luovan työn ammattilainen. Verrattuna koneistettuihin, materiaalia
jalostaviin yrityksiin arvonlisävero on huomattavasti suurempi rasitus. Monilla
aloilla se on suorastaan ylimääräinen 22% vero yrittäjälle. Nykyinen
arvonlisästä vapaa tuloraja ei mahdollista yrittäjän toimeentuloa.
Arvonlisäverovapaan liikevaihdon alarajan tulee olla sellainen, että yrittäjän
on mahdollista tehdä itsellensä kohtuullinen toimeentulo ilman arvonlisäveroa.
Alv-rajan tulee olla siten liukuva, ettei se houkuta kirjanpidollisiin
kikkailuihin usean yrityksen avulla.


Vieraan työntekijän palkkaaminen on pienyrityksille suuri kynnys. Sekä
työllisyyden että yritystoiminnan menestymisen kannalta tähän on kuitenkin
kannustettava. Keinoja ovat mm. alhaisemman sosiaalivakuutusmaksut sekä
mahdollisuus työllistämis-kehittämisavustuksiin myös määräaikaisiin
työsuhteisiin (kilpailua vääristämättä) sekä "yhden ilmoituksen malli"
työnantajavelvoitteiden maksamisessa - viranomaisilla on enemmän ammattitaitoa
kohdentaa työnteettämisen sivukulut oikeisiin osoitteisiin.


Yritysten kehittämis- ja investointiavustuksissa alueellisen porrastuksen tulee
olla nykyistä jyrkempi. Erityisen huolestuttavaa on valtion oman
yritysriskirahaston Finnveran levittäytyminen koko maahan, mikä on osaltaan
syönyt alkuperäisen Kehitysaluerahaston idean.


Toimivat tietoliikenneyhteydet ovat luovan ja tietotyön edellytys, osa tieverkon
tapaista perusinfrastruktuuria. Valtiovallan on huolehdittava, että
tietoliikenneyhteydet toimivat myös syrjäkylillä liiketaloudellisesta
kannattamattomuudesta huolimatta.


### Vihreä maatalous


Maatalous ei ole mikä tahansa elinkeino muiden joukossa. Ruokaa tarvitaan aina.
Varsinaisen tuotannon ohessa maatalous tuottaa myös ns. julkishyödykkeitä
huolehtimalla ympäristöstä ja kulttuurimaisemasta, maatalouteen sidoksissa
olevan eliölajiston monipuolisuudesta ja tuotantoeläinten hyvinvoinnista.
Lisäksi yhteiskunnan tavoitteiden mukainen maatalous takaa elintarvikkeiden
turvallisuuden ja sekä saatavuuden myös poikkeusoloissa. Elinvoimainen maaseutu
edellyttää monipuolisempaa elinkeinorakennetta. Vaikka maatalous ei pelasta
maaseutua, se muodostaa maaseudun runkoasutuksen, jonka turvin myös muut
elinkeinonharjoittajat saavat tarvittavan peruspalveluvarustuksen. Maatalouden
harjoittaminen on arvo sinänsä.


Vihreässä maaseutuvisiossa maatalous on myös ekologisesti kestävää,
taloudellisesti elinvoimaista ja sosiaalisesti hyväksyttävää sekä luonnon ja
inhimillisen kulttuurin monimuotoisuutta kunnioittavaa. Tätä tavoitteenasettelua
vasten EU-jäsenyyden aikainen kehitys on ollut huolestuttavaa.


Maatilojen määrän voimakas vähentyminen on vienyt työpaikkoja alueilta, jonne
korvaavien toimeentulolähteiden luominen on erittäin vaikeaa. Toisaalta
EU-kehityksessä mukana pysyneillä tiloilla investointitahti on raju ja työmäärä
tiloilla on kasvanut inhimillisen jaksamisen rajoille. Viljelijöiden toimeentulo
ei ole kasvanut työmäärän suhteessa. Myös tukipolitiikka on suosinut
pääomavaltaista tilakoon kasvattamista.


Maatalouden ympäristötukijärjestelmän kattavuudesta huolimatta maatalouden
vesistökuormitus ei ole vähentynyt odotetusti. Hyvistä tavoitteista huolimatta
lannoitteiden ja torjunta-aineiden käyttö on pysynyt kutakuinkin ennallaan.
Kotieläintilojen vähentyminen on vähentänyt laiduntamisesta riippuvaisten
monimuotoisten perinnebiotooppien määrää.


Maatalouden kehitys on sidoksissa EU:n maatalouspolitiikan linjauksiin ja
erityisesti odotettavissa olevaan itälaajentumiseen ja elintarvikkeiden
maailmankaupan vapauttamiseen tähtääviin WTO-neuvotteluihin. Tässä yhteydessä
keskusteltu tukipolitiikan muutos hehtaari- ja eläinyksikkökohtaisista tuista
viljelijätuen suuntaan on vihreän maatalouspolitiikan näkökulmasta erittäin
toivottavaa. EU:n komission heinäkuussa 2002 tekemä ehdotus maatalouspolitiikan
uudistamisesta on askel tähän suuntaan. Ehdotus tukee myös
kuluttajakeskeisyyttä, sillä uudistus ohjaa tuottamaan sellaisia tuotteita,
joilla on kasvava kysyntä.


Kansallisilla päätöksillä voidaan kuitenkin edelleen vaikuttaa moniin keskeisiin
maatalousasioihin. Investointitukien tilakokorajoitukset olisi poistettava.
Tällä voitaisiin jarruttaa liian nopeata tilakoon kasvua. Pieni tila voi oikein
organisoituna olla kannattava ja näin maaseudun elinvoimaa ylläpitävä yksikkö.
Ympäristötukirahojen suuntaamisella ja verorasituksen kohdentamisella (esim.
työn verotuksesta lannoite- ja torjunta-aineveroihin) voitaisiin vaikuttaa eri
tuotantotapojen edellytyksiin.


Vihreiden tavoitteena on lisätä merkittävästi luomutuotantoa. Luomutuotannon
tutkimus-, tietopalvelu- ja neuvontaresursseja on lisättävä ja viljelytukia
parannettava. Näin syntyvät innovaatiot ja käytäntö viherryttävät myös
tavanomaista tuotantoa.


Vihreät suhtautuvat kriittisesti geenimuuntelun avoimeen käyttöön esimerkiksi
pellolla. Geenimuunneltujen kasvien, mikrobien ja eläinten riskien
selvittämättömyys ja toistaiseksi pienet potentiaaliset hyödyt puoltavat
geenimuuntelun pitämistä perustutkimuksen työkaluna pois käytännön viljelystä.


### Metsätalous


Metsätalous on toinen maaseudun alkutuotannon kivijalka maatalouden ohella.
Metsätalouden rakenne on kuitenkin viimeiset vuosikymmenet muuttunut suuntaan,
jossa yhä suurempi osa työstä ja arvonlisästä viedään pois maaseudulta.
Virallisen ohjeistuksen mukainen metsätalous on muuttunut ympäristönsuojelua
paremmin huomioivaksi, mutta toteutus on yhä vaihtelevaa.


Metsään mennään yhä kaavamaisemmin ja teknologian ehdoilla. Tehokkuusvaatimus ja
alalla vallitseva kilpailu ovat johtaneet siihen, että lähes kaikki korjuutyö
tehdään koneellisesti. Tämä kehitys on haitallista metsän virkistyskäytön,
maisemapalveluiden, keruutuotteiden ja luonnon näkökulmasta.


Vallitseva metsätalous keskittyy puun kasvattamiseen sellua ja bulkkisahatavaraa
varten. Ihmistyövaltaisempi linja mahdollistaisi yksilöllisemmän ja
pienipiirteisemmän metsänhoidon, jonka merkittäviä tuotteita olisivat myös
energiapuu ja hyvälaatuinen sahatavara erikoistarkoituksia varten.


Metsien suojelu ja energiapuun tehokas käyttö eivät ole vakavassa ristiriidassa
keskenään. Lisäsuojelutarve keskittyy Etelä-Suomen uhanalaisiin metsätyyppeihin
ja joidenkin eliölajien biotooppeihin. "Täystehoisen" metsätalouskäytön ja
"totaalisuojelun" väliin on kehitettävä joustavampia metsäluonnon ekologiset
arvot turvaavia metsätalous- ja -suojelukäytäntöjä.


Luonnollisen uudistumisen ja työvaltaisen jatkuvan kasvatuksen linja olisi eräs
vaihtoehto yksilöllisemmän, työvaltaisemman ja pienipiirteisemmän metsänhoidon
harjoittamiseen. Näin saataisiin hyvälaatuista puuta moniin tarkoituksiin.


### Etätyön mahdollisuudet hyödynnettävä


Etätyön tekeminen tulee olla yksi työntekijän perusoikeus työn luonteen sen
salliessa. Etätyön asema määritellään virallisesti luomalla sille oma
sopimusjärjestelmä, jossa työntekijä ja työnantaja yhdessä sopivat etätyön
tekemisen ehdoista.


Vanhentuneista työ-, organisaatio- ja johtamiskulttuureista johtuvat etätyön
esteet poistetaan selkeällä sopimuskäytännöllä. Maaseudun reuna-alueiden
tasavertaisuudesta huolehditaan rakentamalla riittävät laajakaistayhteydet myös
sinne. Kyläkouluista voidaan kehittää paikallisia etätyökeskuksia, joissa on
kotitoimistoja tehokkaammat etätyöskentelyvälineet.


Yhä useampi haluaa muuttaa kesämökkinsä talviasuttavaksi, vakituiseksi asunnoksi
tai etätyöpaikaksi. Kesämökille muuttajan on kuitenkin otettava huomioon
ylimääräiset, esim. jätevesihuollon kustannukset, jotka aiheutuvat
haja-asutusalueella asumisesta. Kunnallisvero on jaettava prosentuaalisessa
suhteessa asuinpaikkojen kesken.


### Aluekehittäminen ja naiset


Maaseudun naiset ja heidän osaamisensa on unohdettu nykyisessä
aluekehittämisessä, joka valtaosaltaan tukeutuu edelleen suurten lukujen
miehiseen elinkeinopolitiikkaan. Sen rinnalle tarvitaan myös
hyvinvointiulottuvuudet, esimerkiksi ympäristö- ja tasa-arvoasiat huomioivaa
aluekehittämispolitiikkaa. Maaseudun tulevaisuuden kannalta juuri naiset
työntekijöinä ja pienyrittäjinä ovat avainasemassa. Naisyrittäjyydelle ja
naisten vetämille hankkeille on annettava tilaa maaseudun kehittämisohjelmissa
ja naisten hakeutumista uudenlaisiin toimijan rooleihin maaseudun
kehittämisprojekteissa on tuettava tietoisin tasa-arvoperusteisin tavoittein.


Erityisesti hoivapalveluiden tarve kasvaa selvästi tulevaisuudessa väestön
ikääntyessä. Niiden lisäksi on seutukuntiin tietoisesti rakennettava naisten
aktiivista osallistumista ja yritystoimintaa kannustava ilmapiiri, joka ulottaa
käytännön vaikutuksensa mm. alueen rahoituslaitosten luottopäätösten tekijöihin.


### Paikallisuus on kestävä arvo


Paikkasidonnaisuus kuuluu ihmisen lajityypillisiin ominaisuuksiin. Synnyin- tai
asuinpaikka on keskeinen osa yksilön identiteettiä. Siksi paikallisuudesta voi
tehdä myös erilaisille tuotteille lisäarvoa luovan merkkituotteen. Lähiruoka tai
vaikkapa lähimatkailu tukevat lisäksi alueellisesti kestävän kehityksen
tavoitteita. Paikallisen kulttuurin tuotteistaminen on vasta alussa, mutta
alueellisen verkostoitumisen kautta se on merkittävä mahdollisuus: yksi yrittäjä
voi majoittaa matkailijoita, toinen järjestää kestityksiä, kolmas ohjelmaa.


## VAIHTOEHTOJA LIIKKUMISEEN


Liikenne on merkittävä ympäristökuormituksen lähde, maaseudulla pitkät
välimatkat lisäävät henkilökilometrejä taajama-asutukseen verrattuna.
Joukkoliikenteen vähäisyys tai täydellinen puute pakottavat yksityisautoiluun,
jolloin maaseudulla liikkumiseen kuluva rahasumma kotitalouksissa on usein
suuri. Toisaalta vihreän liikennepolitiikan valtavirran tavoitteena on
yksityisautoilun vähentäminen sen haitallisuuden vuoksi.


Maaseudun elinvoimaisuuden takaamiseksi vaaditaan usein halpaa polttoainetta ja
halpoja autoja. Nämä kuitenkin johtavat ympäristölle haitallisen
yksityisautoilun lisääntymiseen myös siellä, missä toimivia
joukkoliikennevaihtoehtoja on tarjolla. Myös maaseudun liikennepolitiikan
tavoitteena tulee olla turhan liikenteen vähentäminen. Olemassa oleva tiestö
tulee maaseudullakin pitää liikennöitävässä kunnossa. Valtaosa maaseudun teistä
on yksityisteitä. Valtion tulee tukea mm. näiden peruskunnostusta.


Maaseudulla on kehitettävä erilaisia joustavan henkilöliikenteen malleja. Näitä
voisivat olla liikenneinformaation jakaminen, kutsutaksi/bussijärjestelmien
kehittäminen, lämmityspistokkeilla varustetut liityntäpysäköintialueet tai
vaikkapa organisoitu kimppakyyti. Ne ovat vielä vajavaisesti tai kokonaan
hyödyntämättä. Näin saadaan parannettua maaseudun liikenne-edellytyksiä
ekologisesti, sosiaalisesti ja taloudellisesti kestävällä tavalla.


## TEKEMISEN MEININKIÄ BYROKRATIAN SIJAAN


EU-jäsenyyden myötä konkreettisen poliittisen päätöksenteon sijasta on siirrytty
ns. ohjelmapohjaiseen alueiden kehittämiseen. Kun maaseudun kehittämiseen
suunnattu valtion budjettirahoitus on sidottu lähes kokonaisuudessaan
ohjelmapohjaiseen EU-rahoitukseen, sen ulkopuoliselle kansalliselle
päätöksenteolle ei ole käytännössä jäänyt juurikaan tilaa. Valtio on siten
vetäytynyt aluekehityksen rahoituksellisesta vastuusta ja päärahoittajiksi ovat
tulleet EU, kunnat ja yksityinen sektori.


Samaa toimintamallia on noudatettu kansallistenkin aluepoliittisten toimien
kuten osaamis- ja aluekeskusten ohjelmien kohdalla. Ohjelmapohjainen
aluekehitystyö on johtanut alueille suuntautuvan rahoituksen hajaantumiseen
entisestään.


Ohjelmapohjaisessa aluepolitiikassa pääasiaksi on tullut virkamiesvetoisten
ohjelmien tehtailu. Ohjelmien tuottamiseen, hallintoon sekä menettelytapojen
oikeellisuuden valvontaan käytetään aikaa ja varoja suhteettomasti verrattuna
ohjelmilla saataviin konkreettisiin tuloksiin.


Euroopan unionin laajenemisen seurauksen on, että unionin rakennerahastojen
varat menevät uusjakoon. Siten unionilla on aikaisempaa vähemmän mahdollisuuksia
tukea nykyisten jäsenmaiden kehitysalueita. Vihreiden mielestä asiasta on
otettava selkeä poliittinen vastuu jo nyt.


* Suomen tulee ajoissa varautua korvaamaan Euroopan rakennerahastojen kautta saadun tuen korvaamiseen kansallisilla tuilla.
* Tarvitaan erityinen hankelaki yksinkertaistamaan kansallisten ja Euroopan unionin osarahoittamien kehityshankkeiden haku- ja valvontamenettelyjä.


## MAASEUTU JA KAUPUNKI - MOLEMPI PAREMPI


On tärkeää oivaltaa kaupungin ja maaseudun erilaiset toimintalogiikat ja niistä
vääjäämättä aiheutuvat vahvuudet ja heikkoudet, mahdollisuudet ja uhat.
Erilainen toimintalogiikka on rikkautta.


Tarvitsemme maaseudun ja kaupunkien vuorovaikutusta tämän rikkauden
hyödyntämiseksi. Parhaiten vuorovaikutusta edistetään kehityksellä, joka tasaa
kaupunkien ja maaseudun eroja elämän tärkeimmillä osa-alueilla kuten asuminen,
toimeentulo, vapaa-ajanviettomahdollisuudet, turvallisuus jne. Jos maaseudulla
on köyhää ja tylsää ja kaupungissa on kallista asua ja turvatonta, stereotypiat
säilyvät ikuisesti. Mutta jos sekä maaseudulla että kaupungissa voi ansaita
hyvin, asua edullisesti ja turvallisesti ja viettää vapaa-aikaansa mielekkäästi,
ihmisten valinnanmahdollisuudet lisääntyvät.


Suuret kaupungit toimivat kulttuurien sulatusuuneina ja yhdenmukaistavat sitä.
Elinvoimainen maaseutu voi tarjota kestäviä keinoja omaleimaisen kulttuurin ja
osaamisen säilymiselle.



