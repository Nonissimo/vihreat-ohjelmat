---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:57.318416
title: "Tasapainoinen vihre\xE4 Suomi - Vihre\xE4n liiton aluepoliittinen ohjelma"
type: erityisohjelma
url: https://www.fsd.tuni.fi/pohtiva/ohjelmalistat/VIHR/827
year: 2000
---


# Tasapainoinen vihreä Suomi


**Vihreän liiton aluepoliittinen ohjelma**


Hyväksytty Vihreän liiton vuosikokouksessa 21.5.2000


## 1. Vihreä aluepolitiikka


Tässä ohjelmassa aluepolitiikalla tarkoitetaan kaikkia keinoja, joilla Suomi
saadaan pidetyksi tasapainoisesti asuttuna ja jotka antavat seudullisille
kasvukeskuksille hyvät edellytykset kehittyä.


Vanhaa Kekkosen ajan aluepolitiikkaa ihaillaan, eikä aivan syyttä. Syrjäseutujen
teollistamisohjelma todella toi työtä ja hyvinvointia tasaisesti koko maahan.
Nämä lääkkeet sopivat menneen ajan Suomeen. Ne eivät kuitenkaan tepsi uuden ajan
vaivoihin. Tuotantoelämämme on kokenut syvällisen rakennemuutoksen. Olemme
siirtyneet globaaliin informaatioyhteiskuntaan. Tulevaisuuden Suomi ei
tarvitsekaan uusia ihmelääkkeitä vaan kokonaisvaltaista hoivaa.


Kaikki, mikä näyttää aluepolitiikalta, ei toimi aluepoliittisesti oikein.
Toisaalta aluepoliittisesti kaikkein tehokkaimpia ovat usein olleet sellaiset
toimet, joita ei ole ensisijaisesti tarkoitettu aluepolitiikan välineiksi.
Tällaisia laveita alueellista kehitystä tehokkaasti tasapainottavia välineitä
ovat olleet muun muassa kouluverkoston ja perusterveydenhuollon järjestäminen
koko maahan. Nämä julkisen palvelun verkostot ovat työllistäneet ja luoneet
hyvinvointia paljon tehokkaammin kuin aluepoliittisesti perustellut yksittäiset
teollistamistoimet. Vihreiden aluepoliittisessa ajattelussa juuri tällaiset
laveat keinot nähdään aluepolitiikan perustyökaluiksi.


Yksi keskeinen vihreiden aluepolitiikan rakenteellinen uudistus on perustulon
käyttöönotto. Perustulo mahdollistaa työn ja toimeentulon uudenlaiset
yhdistelmät niin maaseudulla, kaupungeissa kuin keskusten lievealueilla. Kun
matalatuottoisesta työstä tulee kannattavampaa, yhä useampi kansalainen voi
valita itselleen haluamansa asuinpaikan.


Toinen vihreän aluepolitiikan väline on etätyömallien kehittäminen. Etätyön
yleistymisen tiellä on tarpeettomia ongelmia, jotka voidaan nyky-yhteiskunnassa
ratkaista. Eräs keskeinen on kohtuuhintaisten verkkopalvelujen saannin
turvaaminen tasapuolisesti maan kaikissa osissa. Etätyön esteitä poistamaan
tarvitaan valtakunnallinen etätyöohjelma ja poliittinen sitoutuminen tällaisen
ohjelman toteuttamiseen. Etätyö on tarpeellinen väline paitsi alueellisen
tasa-arvon myös ympäristönsuojelun edistämiseksi. Työmatkaliikenne pitkien
matkojen päähän rasittaa ihmistä ja kuormittaa tarpeettomasti luontoa.


Kolmas uuden vihreiden aluepolitiikan lavea väline on alueellistamisen
jatkaminen. Vastuuta resurssien jaosta ja alueita koskevaa muuta päätöksentekoa
on edelleen siirrettävä alueille itselleen. Samalla kuitenkin aluetason
päätöksenteon demokraattista kontrollia on vahvistettava. Suomessa alueelliset
vahvuudet korostuvat, kun eroja Euroopan unionin tasolla pyritään tasoittamaan.


Vihreä aluepoliittinen ajattelu lähtee siitä, että luonnon kestokykyä ei
milloinkaan saa ylittää aluepoliittisiin välttämättömyyksiin vedoten.
Aluepolitiikka on perimmiltään hyvinvoinnin jakamista tasapuolisesti.
Todellinen, kestävä hyvinvointi syntyy ympäristömyötäisillä ratkaisuilla ja
kaikkiin toimiin liittyvällä huolellisella ympäristövaikutusten arvioinnilla.


## 2. Vihreän aluepolitiikan perusarvot


Vihreä aluepolitiikka perustuu seuraaviin perusarvoihin: alueellinen tasa-arvo,
läheisyys ja turvallisuus, kansalaisten vaikutusmahdollisuuksien lisääminen,
sosiaalinen oikeudenmukaisuus, lähituotannon ja luonnon monimuotoisuuden
turvaaminen.


*1. Alueellinen tasa-arvo:* Aluepolitiikan pitää mahdollistaa vapaa asuinpaikan
valinta. Aluepolitiikalla pyritään edesauttamaan ihmisten mahdollisuutta asua
kotiseudullaan. Peruspalvelut on pidettävä hinnaltaan ja laadultaan
mahdollisimman samankaltaisena maan eri osissa.


*2. Sosiaalinen oikeudenmukaisuus:* Aluepolitiikan on turvattava ihmiselle
oikeus elää hyvää arkea asuinpaikasta riippumatta. Toimeentulon turvaaminen
kaikille kansalaisille on nähtävä keskeisenä aluepolitiikan tavoitteena.


*3. Läheisyys ja turvallisuus:* Perheen, suvun ja kotiseudun merkitystä tulee
arvostaa vastuuntuntoisen elämänkaariajattelun osana. Erilaisia yhteisöllisyyden
muotoja on tuettava.


*4. Kansalaisten vaikutusmahdollisuuksien lisääminen:* Alueiden kehittämisessä
on kunnioitettava ruohonjuuritason toimintaa ja paikallisia aloitteita.
Aluepolitiikan on edistettävä kaikin tavoin kansalaisten paikallisia
vaikutusmahdollisuuksia.


*5. Lähituotannon turvaaminen:* Aluepolitiikan on luotava edellytyksiä
lähituotannolle, esimerkiksi energian ja luonnonmukaisesti viljellyn lähiruuan
tuotannolle. Aluepolitiikan keinoin on pyrittävä kuljetusten vähentämiseen.


*6. Luonnon monimuotoisuuden turvaaminen:* Ihminen jakaa elintilan ja resurssit
muun elollisen luonnon kanssa. Aluepolitiikan on tunnustettava koskemattoman
luonnon itseisarvo alueiden käytön suunnittelun perusarvoksi. Kulttuurimaiseman
suojelu on kulttuuriperinnön vaalimista, mutta myös keskeinen osa luonnon
monimuotoisuuden suojelua.


## 3. Ympäristömyötäisyys aluepolitiikan kulmakiveksi


Vuosien ja vuosikymmenten aikana aluepoliittisilla syillä on perusteltu
monenlaisia ympäristön kannalta vahingollisia hankkeita. On rakennettu
tekoaltaita, tarpeettomia teitä ja siltoja, perustettu tuotantolaitoksia kauas
alihankkijoista ja asiakkaista. Yhä edelleen aluepoliittisilla perusteilla
ajetaan ympäristövaikutuksiltaan kyseenalaisia hankkeita.


Aluepoliittisesti perusteltujen hankkeiden on täytettävä samat
ympäristövaatimukset kuin muidenkin hankkeiden. Uuden aluepolitiikan tulee
perustua nimenomaan ympäristömyötäisille hankkeille. Esimerkkejä tällaisista
hankkeista ovat uusiutuviin energialähteisiin perustuva energiantuotanto ja
tähän liittyvä alihankinta, puun jalostusasteen kasvattaminen lähellä
hankinta-alueita sekä materiaaleja säästävät uuden teknologian hankkeet. Uuden
aluepolitiikan vetureita eivät ole massiiviset tuotantolaitokset vaan
verkostoituneet yritykset ja uudenlainen palvelutuotanto.


Perinteinen aluepolitiikka on nojannut pitkälti liikennemääriä kasvattaviin
infrastruktuurihankkeisiin. Ympäristömyötäinen aluepolitiikka pyrkii vähentämään
liikkumisen tarvetta hajauttamalla palvelutuotantoa ja uuden teknologian
hyväksikäyttöä palvelujen hankkimisessa.


Aluepolitiikan ohjaamisen välineenä ja onnistumisen mittarina tulee kehittää
elinkaariajatteluun perustuvaa alueellisen ekotaseen arviointia.
Elinkaariajattelua noudattavassa ympäristövaikutusten arvioinnissa tarkastellaan
hankkeiden koko elinkaaren aikaisia vaikutuksia raaka-aineen hankinnasta
lopputuotteeseen asti. On opittava arvioimaan asioita ei vain rahassa, vaan sen
mukaan, miten hyvää ympäristöä sijoitetun rahan vastineeksi saadaan.


## 4. Seutukeskuksista vetureita


Viime vuosina alueiden kehityksessä on tapahtunut myös myönteisiä asioita. Eräs
tällainen on seutukuntakehitys ja seutukeskusten merkityksen tunnustaminen.
Maakuntien kaupunkiseudut ovat yleensä luonnollisesti kehittyneitä
talousalueita, joissa kohtuullisen matkan päässä keskustaajamasta on elävä
pientaajamien ja maaseudun verkko. Tällaisilla luonnollisilla talousalueilla
säilyvät työ- ja asiointimatkat yleensä kohtuullisen lyhyinä, ja ne on
mahdollista rakentaa toimivan julkisen liikenteen varaan. Kuntien välisellä
yhteistyöllä voidaan edistää muun muassa tarkoituksenmukaisen palvelurakenteen
ja pinta-alaa säästävän yhdyskuntarakenteen suunnittelua. Näin säästetään sekä
julkisia varoja että ympäristöä.


Seutukeskusten kehitystä tulisi tukea vastapainona suuremmille, voimakkaasti
muuttovirtoja puoleensa vetäville kasvukeskuksille. Seutukeskuksia tukemalla
saataisiin kohtuukustannuksilla edistettyä tehokkaasti nykyistä tasapainoisempaa
alueellista kehitystä.


Seutukeskusten tulee yhdessä ympäristökuntien kanssa kantaa vastuuta laajemman
alueen elinkeinoelämän kehittymisestä. Keinona tässä on koulutuksen kehittäminen
elinkeinoelämän tarpeita vastaavaksi. Tutkimus- ja kehittämishankkeilla luodaan
uusia työllistymismahdollisuuksia seudulle. Kasvukeskusten keskeinen rooli koko
maan kehityksessä tulee tunnustaa. Niillä tulisi olla yhdenvertaiset
mahdollisuudet toteuttaa väestönkasvun edellyttämät palvelut ja asuntotuotanto.


## 5. Maaseudun ongelmiin on myös ratkaisuja


Keskeistä maaseudun elävänä säilyttämisessä on luoda uusia työn ja toimeentulon
mahdollisuuksia maaseudulle, mitä perustulon käyttöönotto oleellisesti
helpottaa. Palvelujen karkaaminen väestön muuttoliikkeen mukana on maaseudulla
vaikea ongelma. Sitä voidaan helpottaa esimerkiksi kehittämällä
yhdistelmäpalveluja, joissa samassa pisteessä on saatavissa useita erilaisia
yksityisiä ja julkisia palveluja.


Vihreiden maaseutupoliittisessa ohjelmassa maaseutu on ryhmitelty kolmeen
päätyyppiin, joilla kullakin on omat ongelmansa.


*1) Syrjäinen maaseutu*


Suurtyöttömyyden ja vajaatyöllisyyden nujertaminen, autioitumisen ja palveluiden
luhistumisen estäminen.


*2) Ydinmaaseutu*


Maatalouden toimintaedellytysten turvaaminen ja luomutuotantoon parhaiten
soveltuvan hajautetun maataloustuotannon suosiminen ja maaseudun monipuolisen
yrittäjyyden kehittäminen.


*3) Keskusten läheinen maaseutu*


Kaupunkien läheisyyden hyödyntäminen, suunnittelemattoman taajamarakentamisen
hillitseminen.


Syrjäisen maaseudun ongelmia on myös mahdollista helpottaa erilaisilla
täsmämalleilla kuten Norjan mallin nimellä tunnetuilla veronkevennyksillä. Näitä
pitäisi ennakkoluulottomasti tutkia ja ottaa käyttöön Suomen oloihin
sovellettuina.


## 6. Maakunnille päätösvaltaa - mutta myös demokraattinen kontrolli


Suomen alueellinen hallinto mullistui 1990-luvun puolivälissä, kun läänien
määrää vähennettiin ja maakunnat tunnustettiin alueellisen hallinnon
perusyksiköiksi. Suunta hallinnon kehittämisessä näyttää edelleen vievän sekä
valtion keskushallinnon että aluehallinnon virtaviivaistamiseen. Samalla kunnat
maakuntien liittojen kautta saavat enemmän vaikutusvaltaa alueiden
kehittämisessä.


Vihreät pitävät oikeansuuntaisena sitä, että ylhäältä päin tulevalta valtion
keskushallinnolta annetaan valtaa alhaalta päin kasvavalle alueelliselle
itsehallinnolle. Toki valtion ohjausta, valvontaa ja tasaavia toimia tarvitaan
edelleen turvaamaan kansalaisten tasavertaisuus.


Suomen aluehallinto ei vielä ole riittävän pitkälle kehitetty. Alueellistamista
on edelleen jatkettava. Tavoitteena on oltava myös väliportaan
hallintoyksiköiden määrän vähentäminen. Kansalaisten todellisia
vaikutusmahdollisuuksia voidaan vielä parantaa sekä kuntien hallinnossa että
maakuntien liitoissa ja muissa kuntien yhteenliittymissä. Kun maakuntien
päätäntävalta ja resurssit kasvavat, myös hallinnon avoimuutta ja läpinäkyvyyttä
on tarpeen edistää. Tämänhetkiset maakuntien liitot ovat kansalaisten
arkipäivään nähden kaukaisia ja suljettuja.


Maakuntien liittojen kehittämisen tarve onkin kaksisuuntainen: on tavoiteltavaa,
että esimerkiksi EU:n rakennetukirahojen jakamisessa päätösvaltaa tuodaan
nykyistä enemmän alueille itselleen ja maakuntien liittojen toimialaa
laajennetaan. Samalla alueiden hallinnosta on tehdään avoimempaa ja
kansalaisille ymmärrettävämpää. Siksi vihreät pitävät oikeana ratkaisuna
maakuntien liittojen luottamuselinten valintaa suorilla vaaleilla
kunnallisvaalien yhteydessä.


Demokratian lisäämiseen alueellisessa päätöksenteossa ei voida ottaa kantaa vain
sillä perusteella, miten arvellaan kansalaisten kiinnostuvan uusissa vaaleissa
äänestämään. Kysymys on keskeisestä periaatteesta: siellä, missä merkittävä osa
yhteiskunnan resursseista jaetaan, on oltava riittävä demokraattinen valvonta
näiden virtojen valvomiseksi.


## 7. EU-tukea lavealle aluepolitiikalle


Aluepoliittiseen kehitykseen on viime vuosina kohdistunut voimakas ulkoinen
muutospaine. Merkittävin muutos tapahtui Suomen liittyessä Euroopan Unionin
jäseneksi vuonna 1995. Tämän jälkeen olemme noudattaneet aluepolitiikan
hoitamisessa unionin periaatteita.


Maataloustukien ohella EU-rakennerahastot ovat toinen keskeinen EU:n budjetista
jäsenmaihin rahaa jakava lähde. Periaatteessa järjestelmä on järkevä. Se ei
yritäkään jakaa rahaa kautta maan vaan pyrkii kohdistamaan tuen alueille niin,
että mukaan otetuilla alueilla tuki myös tuntuu ja edistää oikeasti alueellista
kehitystyötä. Tietenkin tukialuejako on raastanut mieliä varsinkin siellä, missä
on jääty tukialuejaon ulkopuolelle.


Ohjelmaperusteinen aluepolitiikka antaa maakuntien liitoille koordinointivastuun
tukialuerahojen jakamisessa. Maakuntien liitoissa toimissa maakuntien
yhteistyöryhmissä ovat edustettuina valtio, kunnat sekä työmarkkina- ja
etujärjestöt, jotka yhdessä linjaavat rahojen jakamisen perusteita erilaisille
hankkeille. Yhteistyöryhmistä on puuttunut kokonaan kansalaisjärjestöjen,
esimerkiksi luonnonsuojelujärjestöjen edustus. Tämä on vakava puute EU-tukien
jakojärjestelmässä.


Toinen tärkeä aluepoliittisesti vaikuttava EU-tuki on Euroopan sosiaalirahaston
erilaiset tukimuodot. Ne ovat määrällisesti vain murto-osa aluekehitysrahojen
määrästä. Toisaalta ne eivät ole tiukkoihin tukialuerajoihin sidottuja.
Sosiaalirahaston tuella on saatu toimintaan useita hyödyllisiä, työllisyyttä
ruohonjuuritasolla edistäviä hankkeita. Tällaisia ovat esimerkiksi
työpajatoiminta ja omatoimiseen yrittämiseen kannustavat hankkeet.
Sosiaalirahaston tuet ovat tärkeä väline ja kannustin laajan aluepolitiikan
hankkeiden kehittämisessä ja edistämisessä.



