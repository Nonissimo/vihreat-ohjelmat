---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:05:50.315807
title: Vihreiden poliittinen tavoiteohjelma 2019-2023
type: erityisohjelma
url: https://www.fsd.tuni.fi/pohtiva/ohjelmalistat/VIHR/1134
year: 2018
---


Vihreät De Gröna


# VIHREIDEN POLIITTINEN TAVOITEOHJELMA 2019-2023


*Hyväksytty puoluekokouksessa 17.6.2018*


Vihreät tekee politiikkaa, joka asettaa yhteiskunnan toiminnan luonnon
kantokyvyn rajoihin, turvaa luonnon monimuotoisuuden ja mahdollistaa hyvän
elämän edellytykset jokaiselle.


Maailmanlaajuiset megatrendit kuten ympäristön kantokyvyn loppuminen,
ilmastonmuutos, globalisaatio, kaupungistuminen, työn murros ja maailman
väestökysymys asettavat yhteiskunnille suuria haasteita, joihin meidän on
vastattava.


Hyvä tulevaisuus luodaan tekemällä ympäristöä säästävistä valinnoista helppoja
ja kannattavia. Se luodaan hillitsemällä ilmastonmuutosta ja pysäyttämällä
kuudes sukupuuttoaalto. Se luodaan satsaamalla koulutukseen ja sivistykseen sekä
edistämällä turvallista maailmaa, ihmisoikeuksia ja kaikkien yhdenvertaisuutta.
Se luodaan huolehtimalla siitä, ettei ketään jätetä. Se luodaan hyödyntämällä
digitalisaatiota ja luomalla uutta työtä. Tässä ohjelmassa kerromme keinoista,
joilla näihin tavoitteisiin ohjelmakaudella pyrimme. Ohjelma on jaettu kuuteen
kokonaisuuteen.


## Hyvinvoiva ympäristö, ilmasto ja eläimet


Luonnon itseisarvo ja keskeinen merkitys ihmisen hyvinvoinnille on huomioitava
kaikessa päätöksenteossa. Vihreiden tavoitteena on siirtyä kohti hiilineutraalia
yhteiskuntaa vähentämällä nopeasti ja määrätietoisesti ilmastopäästöjä
kansallisen ja kansainvälisen tason päätöksillä. Mikäli jokin toimintatapa
aiheuttaa ympäristöön tai luontoon kohdistuvia haittoja, haittojen on näyttävä
toimintatavan hinnassa. Tavoitteena on luopua asteittain öljyn, kivihiilen,
turpeen ja maakaasun käytöstä sekä siirtyä vähäpäästöisiin ja uusiutuviin
energiamuotoihin.


Ilmastonmuutoksen torjumiseksi Vihreät suhtautuu avoimesti kaikkeen
vähäpäästöisen ja ympäristöystävällisen teknologian tutkimukseen ja
kehittämiseen. Viimeisimmät Suomessa tehdyt ydinvoimahankkeet ovat olleet
hitaita ja ongelmallisia. Sellaisia emme halua lisää.


Valtaosa tunnetuista fossiilisten polttoaineiden varoista on jätettävä
hyödyntämättä. Suomen luonnontilaiset suot ja Arktiksen energiavarat tulee
jättää koskemattomiksi. Koska ilmastonmuutosta ei parhaassakaan tapauksessa
voida kokonaan estää, on sen hillitsemisen lisäksi varauduttava sen vaikutuksiin
kaikkialla yhteiskunnassa.


Myös liikenteestä on tehtävä ympäristöystävällisempää. Vihreät edistää
aktiivisesti liikenteen digitalisaatiota, joka mahdollistaa eri
liikennevälineiden helpomman yhdistämisen ja tehokkaamman käytön.
Yhdyskuntarakennetta on kehitettävä elinkaariajattelun pohjalta ja kestävien
liikkumismuotojen eli kävelyn, pyöräilyn ja joukkoliikenteen varaan.
Joukkoliikennettä ja uusia liikennepalveluita on edistettävä niin maalla kuin
kaupunkialueillakin. Kaikesta autoliikenteestä on tehtävä mahdollisimman
päästötöntä ja sen muita haittoja on vähennettävä edelleen.


Yhtä vakavasti kuin ilmastonmuutoksen torjuntaan on yhteiskunnan suhtauduttava
myös biodiversiteetin hälyttävään vähenemiseen. Luonnonsuojeluverkostoa on
täydennettävä, metsän- ja maankäyttötapoja kehitettävä, perinneympäristöjä
hoidettava ja vesistöjemme tilaa parannettava.


Vihreät haluaa palauttaa kalakantojen luonnollisen lisääntymisen ja vaelluskalat
jokiin. Ravinteita on kierrätettävä paremmin eikä Itämerta tai muita vesistöjä
pidä rehevöittää.


Maatalouden hiilensidontaa on parannettava uusilla menetelmillä ja ruokaa
tuotettava mahdollisimman ympäristö- ja eläinystävällisesti. Eläinperäisten
tuotteiden kulutusta on merkittävästi vähennettävä ja kotimaista eläintuotantoa
ohjattava tehokkaasti eettisempään, resurssiviisaampaan ja ravinnekiertoa
tehostavaan suuntaan. Eläimiä on kohdeltava itseisarvoisina olentoina, joille
turvataan oikeus hyvään elämään ja lajinmukaisten käyttäytymistarpeiden
toteuttamiseen.


### Tavoite 1: Ilmastonmuutos pysäytetään kansainvälisin toimin


**1. Kansainvälisissä neuvotteluissa Suomi ajaa kunnianhimoisia
päästövähennyksiä.**      Suomi noudattaa Pariisin sopimusta ja muita
kansainvälisiä ilmastosopimuksia sekä ajaa kansainvälisissä neuvotteluissa
ilmastotieteen mukaisia päästövähennyksiä, joilla lämpeneminen rajoitetaan 1,5
asteeseen.


**2. Suomen politiikka sovitetaan johdonmukaiseksi suhteessa vähäpäästöiseen
kehityskulkuun.**     Suomen toiminta ei saa olla ristiriidassa Pariisin
sopimuksen tavoitteiden kanssa. Sopimus velvoittaa johdonmukaisuuteen, joka
huomioidaan esimerkiksi suunniteltaessa verotusta ja yritystukia.


**3. Euroopan unionin päästövähennystavoite nostetaan riittävälle tasolle, ja
uusiutuvien energiamuotojen sekä energiatehokkuuden tavoitteet muutetaan
sitoviksi.**     EU:lle asetetaan sitova hiilibudjetti. Suomi tavoittelee EU:n
uusiutuvan energian lisäämistavoitteiden muuttamista siten, että ne eivät enää
jatkossa ohjaa biomassan ja vesivoiman käytön lisäämiseen luontoarvojen
kustannuksella. Metsien käytön todelliset ilmastovaikutukset tulee ottaa
huomioon, kun arvioidaan maiden ilmastotoimia.


**4. Päästökauppa korjataan pikaisesti.**     EU:n päästöoikeuksien alkujaon
tulee perustua huutokauppaan. Huutokaupattavien päästöoikeuksien määrää tulee
vähentää ja myymättä jääviä oikeuksia mitätöidä. Päästöoikeuksien ilmaisjaosta
tulee luopua. Päästökaupan huutokauppatulot ohjataan pääosin vähäpäästöisen
energian tukiin sekä kehittyvien maiden ilmastotyön tukemiseen.
Hiilidioksiditonnille asetetaan lattiahinta ja fossiilisia polttoaineita
verotetaan riittävästi.


### Tavoite 2: Suomi vähentää energiantuotannon ja teollisuuden päästöjä


**1. Suomi sitoutuu kunnianhimoisiin kotimaisiin päästövähennystavoitteisiin ja
luo selkeän polun niiden saavuttamiseksi.**     Tavoitteena on oltava
hiilineutraali Suomi 2030-luvulla. Suomen vuoden 2030 päästövähennystavoite
tulee nostaa 60 %:iin nykyisen 40 %:n sijaan vuoden 1990 tasosta. Ennen vuotta
2050 on päästävä negatiivisiin nettopäästöihin eli ilmakehästä on sidottava
hiilidioksidia enemmän kuin sinne päästetään. Tämä voidaan saavuttaa
kasvattamalla metsien ja maaperän hiilinieluja sekä teknologisin ratkaisuin.


**2. Suomi sitoutuu kunnianhimoisiin energiatehokkuustavoitteisiin ja lisää
kestävän vähäpäästöisen energian osuutta energian kulutuksesta.**
Energiatehokkuutta on parannettava vähintään 40 % vuoden 1990 tasosta vuoteen
2030 mennessä.


**3. Vauhditetaan investointeja vähäpäästöiseen energiantuotantoon.**
Vähäpäästöisen uusiutuvaan tuotantoon kohdistuville investoinneille myönnetään
tarjouskilpailuun perustuvaa, teknologianeutraalia, päästöihin sidottua tukea.


**4. Kehitetään älykästä energiajärjestelmää, joka tasaa kulutushuippuja ja
vähentää varavoimalaitosten tarvetta.**     Sekä sähkön että lämmön kulutukseen
lisätään joustavuutta vero-ohjauksella ja rakennusmääräysten kehittämisellä.
Edistetään tulevaisuuden älykästä energiajärjestelmää.


**5. Luovutaan turpeesta ja kivihiilestä energiamuotoina 2020-luvulla ja
maakaasusta 2030-luvulla.**     Päästökaupan rinnalla otetaan käyttöön
asteittain tiukentuva normi, joka rajoittaa hiilidioksidipäästöjä suhteessa
tuotetun energian määrään. Kivihiilestä luopumista vauhditetaan kohdennetulla
vero-ohjauksella, joka vähentää erityisesti kaupunkien yhteistuotannon päästöjä
nopeasti.


**6. Edistetään teollisuuden prosessien uudistamista vähähiilisemmiksi
vero-ohjauksella sekä panostamalla investointi- ja tutkimustukiin.**
Päästökauppakompensaatiosta luovutaan. Tuetaan teollisuuden energiatehokkuutta
parantavia ja päästöjä vähentäviä investointeja.


### Tavoite 3: Liikenne vähäpäästöiseksi


**1. Kävelyn ja pyöräilyn edellytyksiä parannetaan esteettömillä,
liikennetarpeita vastaavilla pyöräkaista- ja pyörätieverkoilla sekä
kävelyalueilla.**     Edistetään parempia ympärivuotisia pyöräilymahdollisuuksia
kunnissa ja valtakunnan tason hankkeella. Kannustetaan muun muassa ihmisiä
siirtymään autoilusta pyöräilyyn sähköpyöräilyä tukemalla. Kehitetään
kannustimia eri ikäryhmien pyöräilyn edistämiseksi. Rakennetaan kaupunkeja
siten, että ne houkuttelevat kävelemään, mutta mahdollistavat esimerkiksi
rollaattorilla tai muilla apuvälineillä liikkumisen.


**2. Puhtaan joukkoliikenteen hyvä taso varmistetaan kaikkialla Suomessa
siirtämällä liikkuminen raiteille.**     Investoidaan raideliikenteeseen
pitkäjänteisesti yli hallituskausien ulottuvalla investointiohjelmalla.
Siirretään runkolinjat raiteille niin kaupunkien välillä kuin kaupunkiseutujen
sisälläkin. Edistetään sähkö- ja biokaasubussien yleistymistä raideliikenteen
liityntäliikenteessä. Edistetään uusia kestäviä liikenneinnovaatioita,
ajoneuvojen yhteiskäyttöä ja liikenteen palvelullistumista.


**3. Tehdään henkilöautoliikenteestä päästötöntä vuoteen 2040 mennessä.**
Lopetetaan uusien fossiilisia polttoaineita käyttävien
polttomoottorihenkilöautojen myynti vuoteen 2030 mennessä. Tuetaan sähköautoilua
ja vähennetään samalla tarvetta henkilöautoliikenteeseen. Siirrytään
kilometripohjaiseen työmatkakuluvähennykseen, joka on kaikilla kulkuneuvoilla
sama. Tehdään suurten kaupunkien keskustoista autottomia alueita. Vähennetään
yksityisautoilun määrää sulkemalla alueita autoliikenteeltä ja ottamalla
käyttöön ruuhkamaksuja suurilla kaupunkiseuduilla. Tuetaan
yhdyskuntasuunnittelua, joka edistää kävelyä ja pyöräilyä ja vähentää autoilua.
Toteutetaan kävelyn ja pyöräilyn edistämisohjelma ja moninkertaistetaan valtion
rahoitus pyörä- ja kävelyliikenteeseen.


**4. Vähennetään lento-, meri- ja raskaan liikenteen päästöjä.**     Vähennetään
lentämisen päästöjä tiukentamalla päästökauppaa ja otetaan käyttöön
päästöperustainen lentovero, jolla voidaan korjata päästökaupan puutteita.
Edistetään kestävästi tuotettujen biopolttoaineiden ja sähkön käyttöä lento-,
meri- ja raskaassa liikenteessä. Vähennetään Itämeren luonnon kuormitusta
lakkauttamalla viihdemerenkulun varustamotuet.


**5. Toteutetaan älykkään liikenteen ja logistiikan vallankumous.**
Edistetään sähköisen liikenteen ja päästöjä vähentävän älyliikenteen
yleistymistä, liikenteen digitalisaatiota ja uusien liikennepalvelujen
käyttöönottoa kaikilla liikennesektoreilla.


### Tavoite 4: Tehdään asumisesta ja rakentamisesta kestävää, terveellistä ja ilmastoystävällistä


**1. Tuetaan kaikenikäisten rakennusten energiatehokkuuden parantamista ja
ilmastoystävällisiin lämmitysmuotoihin siirtymistä.**     Ohjataan siirtymistä
öljylämmityksestä muihin vaihtoehtoihin veroilla ja muutostuilla sekä
kieltämällä öljylämmitys uusissa rakennuksissa. Edistetään lämmityksen
energiatehokkuutta sekä vähäpäästöisiä tuotantomuotoja, kuten maalämpöä ja
hukkalämpöjen hyödyntämistä kaukolämmön tuotannossa.


**2. Suositaan ekologisia rakennusmateriaaleja ja vähennetään rakentamisen
kokonaispäästöjä.**      Edistetään puurakentamista kaavamääräyksillä,
lisäämällä koulutusta ja tutkimusta, tarkastamalla rakentamisen säädöksiä sekä
käyttämällä puuta rakennushankkeissa. Julkisessa rakentamisessa ja
korjausrakentamisessa huomioidaan rakennuksen kestävyys, terveellisyys sekä koko
sen elinkaaren aikaiset ilmasto- ja ympäristövaikutukset. Rakentamisessa
asetettua rakennuksen suunniteltua käyttöikää tulee merkittävästi pidentää,
tavoitteena elinkaareltaan rajoittamattomat rakennukset ja rakenneratkaisut.
Rajoitetaan fossiilisista lähteistä tuotettujen, ympäristölle haitallisten
materiaalien käyttöä, tavoitteena näistä materiaaleista kokonaan luopuminen.


**3. Edistetään kestävää yhdyskuntarakennetta.**     Tehdään Suomeen
kaupunkipoliittinen ohjelma. Kaupunkeja ja taajamia rakennetaan eheästi ja
kestävästi raiteiden varrelle. Tuetaan vähäpäästöistä liikkumista ja huomioidaan
luontoarvot. MAL-sopimuskausia pidennetään ja sidotaan osaksi pitkän aikavälin
valtakunnallista liikennejärjestelmäsuunnitelmaa. Valtio osallistuu
raidehankkeiden kustannuksiin. Luovutaan rakentamisen pysäköintinormeista ja
siirrytään markkinaehtoiseen pysäköintipolitiikkaan.


**4. Vahvistetaan kaupunkien hiilinieluja ja ilmastonmuutokseen sopeutumista.**
Turvataan viheralueiden ja kaupunkimetsien riittävä määrä, laatu ja
saavutettavuus kaupunkisuunnittelulla. Edistetään viherkattojen ja
kattoviljelmien rakentamista. Ehkäistään kaupunkitulvia huolellisella
hulevesisuunnittelulla, jossa ensisijaiseksi käsittelytavaksi asetetaan niiden
luonnonmukainen käsittely.


### Tavoite 5: Suomesta edelläkävijä ilmastoystävällisessä rahoituksessa


**1. Julkisia varoja sijoitetaan kestäviin, eettisiin ja ilmastoystävällisiin
kohteisiin.**     Julkisia varoja sijoittavat toimijat velvoitetaan ilmoittamaan
vuosittain sijoitustensa hiilijalanjälki. Siirretään julkiset varat pois
olemassa olevista fossiilisten polttoaineiden sijoituskohteista.


**2. Nostetaan Suomen antama ilmastorahoitus vastaamaan Suomen osuutta Pariisin
sopimuksen ilmastorahoitusvastuusta.**     Rahoituksen tulee olla erillistä,
lisäystä suhteessa kehitysyhteistyövaroihin. Rahoituksen tulee olla
lahjamuotoista ja suuntautua vähintään 50-prosenttisesti ilmastonmuutokseen
sopeutumiseen.


**3. Julkisomisteisia yrityksiä ohjataan kirittämään ilmastonmuutoksen
hillitsemistä määrätietoisen omistajaohjauksen avulla.**


### Tavoite 6: Turvataan luonnon monimuotoisuus


**1. Pysäytetään luonnon monimuotoisuuden hupeneminen.**
Biodiversiteettisopimuksen mukaisesti Suomessa tulee lisätä merkittävästi
maa-alan ja sisävesien suojelua. Lisäksi toteutetaan kunnianhimoisia
ennallistamistoimia jo heikentymään päässeille ekosysteemeille.


**2. Lisätään METSO-ohjelman rahoitusta niin, että vähintään 10 % Etelä-Suomen
metsistä on suojeltu.**     Etelä-Suomen metsien monimuotoisuusohjelma METSO
laajennetaan koskemaan kaikkia elinympäristötyyppejä ja sen rahoitusta lisätään
merkittävästi. Laajennetaan Suomen kansallispuistoverkkoa.


**3. Parannetaan valtion metsien hakkuutapoja, suojelutoimia ja metsien
monimuotoisuutta.**      Muutetaan valtion omistamat vanhat tai muuten arvokkaat
metsät suojelualueiksi ja lopetetaan avohakkuut muuten kuin kestävän
metsänhoidon kannalta välttämättömissä tapauksissa. Lisätään metsänomistajien
ohjausta jatkuvapeitteisen metsänkasvatuksen ja luonnon monimuotoisuutta
ylläpitävän metsänkäsittelyn yleistymiseksi. Uudistetaan kestävän metsätalouden
tukijärjestelmä (KEMERA).


**4. Toteutetaan soidensuojelun täydennysohjelma, suojellaan vesistöjen
valuma-alueita ja kielletään ojitukset pohjavesialueilla.**     Osoitetaan
rahoitusta ojitettujen soiden sekä perattujen purojen, koskien ja pienvesien
ennallistamiseen ja poistetaan vesistöistä vaellusesteitä. Määritellään Suomessa
vesiensuojelun ja luonnon monimuotoisuuden kannalta herkät vesistöjen
valuma-alueet, joihin tulee suunnata METSO-rahoitusta ja räätälöityjä
vesiensuojelutoimia. Metsätalouskäytössä olevien turvemaiden uudis- ja
kunnostusojitukset muutetaan luvanvaraisiksi. Avohakkuista luovutaan turvemailla
vesien ja ilmastonsuojelun edistämiseksi.


**5. Toteutetaan kattava ja tarkka Suomen luontotyyppien inventointi ja
suojellaan uhanalaisimmat luontotyypit luonnonsuojelulain nojalla.**
Kartoitetaan lisäksi sisävesien vedenalainen luonto ja suojellaan arvokkaimmat
kohteet. Suojellaan myös puustoltaan vähempiarvoisia maa-alueita olemassa
olevien suojelualueiden läheisyydestä.


**6. Toteutetaan kansallinen kalatiestrategia ja päivitetään vesilakia siten,
että vesirakentamisen aiheuttamat kalataloushaitat voidaan minimoida.**


**7. Turvataan Itämeren tulevaisuus ja pyritään pysäyttämään meren tilan
heikkeneminen.**      Lisäksi on tarkasteltava Itämerta koskevaa lainsäädäntöä
ja edistettävä kansainvälistä yhteistyötä Itämeren suojelemiseksi.


**8. Tehostetaan uhanalaisten lajien suojelua.**     Varmistetaan
suojelualueiden riittävyys ja ekologisten käytävien määrä lajien leviämisen
turvaamiseksi. Ennallistetaan uhanalaisten lajien elinympäristöjä. Rauhoitetaan
uhanalaiset lajit pyynniltä.


### Tavoite 7: Turvataan vahva ja riippumaton ympäristöhallinto ja ympäristöjärjestöjen toiminta


**1. Vahvistetaan ympäristöministeriötä ja alueellista ympäristöhallintoa.**
Toiminnassa pyritään huomioimaan parhaalla mahdollisella tavalla alueiden
erityispiirteet ja -tarpeet. Varmistetaan valtion ympäristöhallinnossa
luvittavien ja valvovien tehtävien säilyminen erillään. Turvataan ympäristö- ja
kalatalousviranomaisten toimivalta, toimintaedellytykset ja muutoksenhakuoikeus
sekä yleisen edunvalvonnan riippumattomuus.


**2. Kaavoituksen ohjaus säilytetään valtiolla ja edistetään luonnon
monimuotoisuutta sekä kestävää yhdyskuntarakennetta valtakunnallisten
alueidenkäyttötavoitteiden avulla nykyistä vahvemmin.**


**3. Turvataan korkeatasoinen ympäristötutkimus.**     Vahvistetaan ja
kehitetään Suomen ympäristökeskusta (SYKE) ja lisätään rahoitusta ympäristön
tilan tutkimukseen ja seurantaan.


**4. Tehostetaan ympäristörikosten selvittämistä sekä laittoman kalastuksen ja
metsästyksen torjuntaa.**     Varmistetaan riittävät resurssit ympäristörikosten
selvittämiseen. Lisätään suurpetokorvausten reviiriperusteisuutta ja
ennaltaehkäistään petovahinkoja.


**5. Lisätään luonnon- ja ympäristönsuojelujärjestöjen rahoitusta.**


**6. Vahvistetaan osallisuutta ympäristöä koskevissa kysymyksissä.**
Turvataan kansalaisten ja viranhaltijoiden muutoksenhakuoikeus maankäyttö- ja
ympäristöasioissa. Parannetaan ihmisten mahdollisuuksia vaikuttaa ympäristöä
koskeviin hankkeisiin mahdollisimman varhaisessa vaiheessa. Tuodaan lakiin
ryhmäkanneoikeus ympäristöä koskevissa asioissa.


### Tavoite 8: Tehostetaan resurssiviisautta ja kiertotaloutta


**1. Lisätään materiaalien kiertoa ja siirrytään kohti jätteetöntä
yhteiskuntaa.**     Sisällytetään materiaalien kiertotaloustavoitteet osaksi
ilmastopolitiikkaa ja ilmastotavoitteita. Rajoitetaan ympäristölle haitallisten
aineiden käyttöä. Vaaditaan rakennusmateriaaleilta tuoteselosteita, jotta
tiedetään, mitä aineita kiertoon päätyy. Laaditaan kunnianhimoiset
materiaalitehokkuus- ja kierrätystavoitteet etenkin muoville, teräkselle,
alumiinille ja sementille, jotka vastaavat noin 70 % kaikista
materiaalivirroista. Kehitetään lainsäädäntöä ja taloudellisia ohjauskeinoja
siten, että ne edistävät materiaalien uudelleenkäyttöä ja hyödyntämistä.


**2. Vähennetään materiaalien kulutusta ja edistetään jakamiseen, vuokraamiseen
ja kierrättämiseen perustuvia innovaatioita.**


**3. Päivitetään kaivannaisia ja muuta teollisuutta koskeva lainsäädäntö,
lupaprosessit sekä valvonta siten, että ympäristö- ja yhteiskuntavastuu
toteutuvat.**


**4. Hyödynnetään jätevedenpuhdistamoiden biokaasun tuotantopotentiaali.**
Samalla edistetään vanhojen puhdistamoiden uusimista mahdollisimman
vähäpäästöisiksi.


### Tavoite 9: Vahvistetaan Suomen roolia globaalissa ja EU:n ympäristön- ja luonnonsuojelussa.


**1. Torjutaan lainsäädännön avulla kemikalisoitumista ja haitallisten aineiden,
kuten mikromuovien, päätymistä maaperään ja vesistöihin.**     Ryhdytään toimiin
luonnon mikromuovikuorman vähentämiseksi. Kielletään mikromuovirakeiden käyttö
lopputuotteissa. Parannetaan jäte- ja hulevesien puhdistusta, torjutaan
muoviroskan päätymistä meriin ja kehitetään menetelmiä siellä jo olevan muovin
keräämiseksi. Kehitetään toimia liikenteen mikromuovikuormituksen
vähentämiseksi.


**2. Vaaditaan EU:n maatalouspolitiikan CAP 2020:n valmisteluun kunnianhimoiset
ympäristötoimenpiteet.**     Tukia tulee suunnata luonnon monimuotoisuutta
lisääviin toimenpiteisiin kuten perinnebiotooppien hoitoon sekä hiilen
sidontaan, ympärivuotiseen kasvipeitteisyyteen ja torjunta-aineiden käyttöä
vähentäviin viljelymenetelmiin. Lisäksi tukia on ohjattava esimerkiksi kestävän
kasvisruokatuotannon tukemiseen, eläinten hyvinvointiin ja maatalouden
tuottamiin ekosysteemipalveluihin.


**3. Vahvistetaan arktisten alueiden suojelua.**     Ilmastonmuutoksen
hillitsemiseksi arktisia alueita on rauhoitettava taloudelliselta käytöltä.
Kielletään raskaan polttoöljyn käyttö pohjoisella napa-alueella.



4. Kasvatetaan Green Belt -vyöhykettä Suomen ja Venäjän välillä.


5. Edistetään Suomenlahden ja Itämeren muiden vesialueiden saattamista parempaan
tilaan yhteistyöllä alueen valtioiden kanssa.



### Tavoite 10: Suomalaisesta maataloudesta Euroopan eettisintä ja kestävintä


**1. Maatalouden tuet eettiselle, kestävälle ja vähäpäästöiselle
ruoantuotannolle.**     Maataloustukia suunnataan korvaukseksi tilojen
tuottamista ekosysteemipalveluista, kuten hiilen sidonnasta, ruuasta,
vesiensuojelusta, luonnon monimuotoisuudesta, ravinteiden kierrätyksestä,
pölytyksestä, maisemasta ja tuotantoeläinten hyvinvoinnista.


Edistetään ruokamarkkinoilla reiluja pelisääntöjä. Suomalaisen
maataloustuotannon kannattavuutta parannetaan ja tukiriippuvuutta vähennetään
monipuolisin keinoin. Nykyinen tukijärjestelmä ei toimi tehokkaasti ympäristön
tai maatalousyrittäjien kannalta. Toteutetaan tukijärjestelmän
kokonaistarkastelu ja tehdään tarvittavat uudistukset kohti kestävämpää ja
kannattavampaa maataloutta. Tavoitteena on kehittää maataloustuotantoa eläinten
kannalta eettisempään ja ympäristön ja ilmaston kannalta kestävämpään suuntaan
sekä lisätä kotimaisen kasviproteiinin tuotantoa. Vähennetään maataloustukia
asteittain riittävän pitkällä siirtymäajalla aloittaen turkistarhauksen tuista
ja muista eläintuotannon kestämättömien tuotantotapojen tuista.


Ohjataan maataloutta lannan ja nurmibiomassan kasvavaan hyödyntämiseen biokaasun
ja kierrätysravinteiden tuotannossa sekä siirtymään fossiilisen energian
käytöstä kohti paikallista ja uusiutuvaa energiaa.


**2. Edistetään kotimaisen, kestävän ja kasvispohjaisen ruoan osuutta
ruokavaliossa.**      Kestävä kasvisruoka on terveellistä, eettistä, ekologista
ja ilmastoystävällistä. Se edistää myös huoltovarmuutta ja ruokaturvaa. Lisätään
kotimaisen lähi- ja luomuruuan osuutta julkisissa hankinnoissa. Lisätään
neuvontaa sekä palko- ja muiden proteiinipitoisten kasvien viljelyä ja
jalostusta elintarvikkeiksi. Edistetään lihalle vaihtoehtoisten valkuaisen
lähteiden tutkimusta, tuotantoa ja käyttöä. Parannetaan kasvisperäisen
proteeiinin kilpailuasemaa kohdennetulla tuella ja/tai eläinperäisiin
tuotteisiin kohdennetulla korkeammalla verotuksella.


**3. Tuetaan uusia, innovatiivisia keinoja maatalouden ravinteiden
kierrätykseen.**     Varmistetaan neuvonnalla, investoinneilla, koulutuksella ja
kehittämishankkeilla maatalouden ravinteiden tehokkaampi kierrätys. Esimerkiksi
tilakohtainen tai useamman tilan yhteistuotantona toteutettu lannan biokaasutus
tuottaa polttoainetta ja lannoitetta vähentäen samalla ravinnepäästöjä sekä
riippuvuutta fossiilisista polttoaineista.


**4. Vähennetään ruokahävikkiä.**     Tuetaan keinoja vähentää ruokahävikkiä
koko elintarvikeketjussa. Edistetään ylijäämäruoan käyttöä.


**5. Kehitetään uusia tapoja tuottaa ruokaa.**     Panostetaan luomuun sekä
ruoantuotannon, ravitsemuksen ja maatalouden uusien menetelmien, kuten
vertikaaliviljelyn ja laboratoriossa valmistettavan ruoan, tutkimukseen ja
kehittämiseen. Uusien ruoantuotantotapojen yhteydessä on tärkeä varmistaa, että
ne ovat ympäristön kannalta kestäviä sekä lyhyellä että pitkällä aikavälillä.


### Tavoite 11: Edistetään eläinten arvostusta ja hyvinvointia


**1. Turvataan hyvinvointi ja lajityypillinen elämä kaikille ihmisen hoidossa
oleville eläimille.**      Eläinten käytössä olevaa liikkumistilaa, virikkeitä
ja luontaisen käyttäytymisen mahdollisuuksia on lisättävä, ja sairaiksi
jalostettujen eläinten tuottaminen on kiellettävä. Kielletään asteittain
porsitushäkit, parsinavetat ja verkkopohjahäkit eläintenpidossa. Ulotetaan
luomustandardien hyvinvointivaatimukset kaikkiin tuotantoeläimiin ja kehitetään
standardeja yhä edelleen huomioimaan paremmin eläinten tarpeet ja oikeudet.
Turvataan riittävät resurssit eläinten hyvinvointitutkimukseen ja parannetaan
koulutusta eläinasioissa eri koulutusasteilla. Uudistetaan
eläinsuojelulainsäädäntöä uusin tutkimustieto ja eläinten itseisarvo
ohjenuorana.


**2. Kielletään turkistarhaus siirtymäajalla.**     Säädetään turkistarhauksen
kieltävä laki. Siirtymäajan aikana turkiseläinten hyvinvointia on parannettava
ja tarhojen toiminnan valvontaa tiukennettava. Tarhaajien siirtymistä muille
aloille on edistettävä erillisellä muutostuella.


**3. Minimoidaan koe-eläinten käyttö ja panostetaan vaihtoehtomenetelmien
kehittämiseen.**      Tuetaan määrätietoisesti eläinkokeita korvaavien
menetelmien kehittämistä yhdessä muiden EU-maiden kanssa. Laaditaan kansallinen
toimenpideohjelma koe-eläinkäytön suunnitelmalliseksi vähentämiseksi ja
kärsimystä aiheuttavien kokeiden lopettamiseksi. Kehitetään opiskelijoiden ja
tutkijoiden koulutusta innovatiivisten eläinkokeettomien menetelmien osalta ja
viedään tutkimusosaamista kansainvälisille markkinoille.


**4. Varmistetaan kattava eläinsuojeluvalvonta ja ennaltaehkäistään
eläinsuojeluongelmia.**      Perustetaan eläinasiavaltuutetun virka. Turvataan
eläinsuojeluvalvonnan riittävät resurssit. Vahvistetaan poliisien,
pelastustyöntekijöiden ja tuomioistuinten osaamista eläinsuojeluasioissa.
Parannetaan yhteistyötä viranomaisten ja vapaaehtoisen eläinsuojelun välillä.
Edistetään eläinten hoitajien jaksamista ja lisätään eläintuotannon valvontaa.
Valvonnassa hyödynnetään etäyhteyksiä, sensoreita ja automaattista
tiedonkeruuta. Helpotetaan mahdollisuuksia saada eläimet nopeasti pois huonosta
hoidosta. Tehdään eläintenpitokieltojen määräämisestä ja niiden rekisteristä
toimiva työkalu eläinsuojelurikosten ehkäisyssä.


**5. Parannetaan lemmikkieläimistä huolehtimista ja puututaan eläinbisneksen
epäkohtiin.**     Tehdään koirien ja kissojen tunnistusmerkintä ja rekisteröinti
asteittain pakolliseksi ja sanktioidaan eläimen hylkääminen. Lisätään
eläinsuojeluneuvonnan resursseja. Siirrytään asteittain malliin, jossa eläinten
kaupallinen myynti ja välitys sallitaan vain sertifioiduille toimijoille.
Estetään pentutehtailu ja kielletään lemmikkieläinten hyvinvointia ja terveyttä
heikentävä jalostus ja kasvatus.


## Maailman paras koulutus


Vihreät haluaa taata kaikille tasa-arvoiset mahdollisuudet laadukkaaseen
koulutukseen, päiväkodista korkeakouluihin. Meillä on kaikki mahdollisuudet
tehdä suomalaisesta koulutuksesta maailman paras, jos yhdessä niin valitsemme.


Jokaisella on oltava mahdollisuus onnistua. Suomi on eriarvoistumisen ja
koulutusleikkausten myötä menettämässä koulutuksen tasa-arvon. Vihreät haluaa
varmistaa, että koulut kykenevät nostamaan heikommin pärjääviä, tukemaan
erityistä tukea tarvitsevia ja antamaan kaikille hyvät eväät elämään. Hyvä,
kannustava ja saavutettava koulutus on paras turva niin yksilön kuin
yhteiskunnankin hyvinvoinnille.


Varhaiskasvatus on tutkitusti tehokas keino parantaa oppimistuloksia. Kaikkien
lasten oikeus kokopäiväiseen varhaiskasvatukseen on palautettava koko maassa ja
esiopetus laajennettava viisivuotiaille.


Jokaiselle nuorelle on taattava vähintään toisen asteen koulutus ja opintorahan
riitettävä elämiseen opiskeluaikana. Toisen asteen koulutuksesta on tehtävä
aidosti maksutonta. Lukion tai ammatillisen koulutuksen aiheuttamat kustannukset
eivät saa estää opiskelua.


Työelämä ja koulutus eivät ole enää yksi raide vaan risteävien polkujen
verkosto. Elinikäisen oppimisen edistäminen ja yksilöllisten koulutuspolkujen
turvaaminen on välttämätöntä. Laadukas korkeakoulutus puolestaan luo tasokasta
tiedettä, innovaatioita ja uutta työtä.


Taide- ja kulttuuripalvelut sekä kirjastojen kaltaiset sivistyspalvelut ovat
peruspalveluita, joiden saavutettavuudesta on huolehdittava. Riittävällä
rahoituksella mahdollistamme monimuotoiset taiteen ja kulttuurin sisällöt.


### Tavoite 1: Pidetään kaikki mukana koulutuspoluilla


**1. Taataan laadukas varhaiskasvatus ja esiopetus.**     Laajennetaan maksuton
esiopetus viisivuotiaille. Palautetaan lasten subjektiivinen oikeus
kokoaikaiseen varhaiskasvatukseen. Siirrytään asteittain kohti maksutonta
varhaiskasvatusta. Palautetaan lasten subjektiivinen oikeus varhaiskasvatukseen
kaikissa kunnissa. Varmistetaan riittävän pienet ryhmäkoot ja hyvä
henkilöstömitoitus.


**2. Varmistetaan riittävät resurssit opintojen ohjaukseen ja henkilökohtaiseen
tukeen kaikilla koulutusasteilla.**     Vahvistetaan tehostetun ja erityisen
tuen sekä henkilökohtaisen opintojen ohjauksen saatavuutta kaikilla
kouluasteilla. Huolehditaan kouluterveydenhoitajien, -psykologien ja
kuraattoreiden riittävästä saatavuudesta ja saavutettavuudesta. Varmistetaan,
että jokainen oppilas ja opiskelija saa riittävästi opinto-ohjausta. Turvataan
vammaisille lapsille ja nuorille koulupolun jatkuvuus. Lisätään opiskelijoiden
ohjausta ja hyvinvointia tukevia palveluita, kuten opintopsykologeja myös
korkea-asteella. Laajennetaan oppilas- ja opiskelijahuoltolakia koskemaan myös
varhaiskasvatusta.


**3. Varmistetaan kaikille toisen asteen koulutus.**     Tehdään toisen asteen
koulutuksesta maksutonta ja taataan kaikille toisen asteen koulutuspaikka.
Huolehditaan, että peruskoulun päättävillä on riittävät tiedot ja taidot toisen
asteen koulutusta varten. Vahvistetaan opiskelijoiden roolia kouluyhteisössä ja
edistetään motivaatiota toisella asteella. Edellä mainittujen keinojen
velvoittavuutta vahvistetaan osana pitkäjänteistä kehittämistyötä laajentamalla
oppivelvollisuutta toisen asteen koulutukseen.


**4. Puolitetaan opintojen keskeyttäminen toisella asteella.**     Tunnistetaan
lukion ja ammatillisen koulutuksen keskeyttäneiden opiskelijoiden moninaiset
taustat ja syyt keskeytykselle. Panostetaan opinto-ohjaukseen, kohdennettuun
erityiseen tukeen, lähiopetukseen, opettajien pedagogiseen täydennyskoulutukseen
ja etsivään nuorisotyöhön. Mahdollistetaan opiskelijoiden sujuvat siirtymät
koulutusasteiden välillä takaamalla ohjaukselle riittävät resurssit myös
opintojen nivelvaiheessa. Huolehditaan, että tukea tarvitseva oppilas saa
opinto-ohjausta ja tukea opiskeluun myös toisella asteella. Luovutaan
yhteishakuvelvollisuuden tukileikkureista ja tarjotaan syrjäytymisvaarassa
oleville nuorille sanktioiden sijaan tukea ja ohjausta. Kehitetään
mahdollisuutta suorittaa toisen asteen opinnot tarkoituksenmukaisella
yhdistelmätutkinnolla. Varmistetaan mahdollisuus yksilöllisiin opintopolkuihin.
Varmistetaan riittävä ja laadukas lähiopetus ammatillisessa koulutuksessa.
Turvataan Ohjaamo-toiminnan resurssit.


**5. Uudistetaan ylioppilaskirjoituksia ja korkeakoulujen valintakokeita.**
Kehitetään lukion arviointijärjestelmää vaiheittain kohti oppiaineiden välistä
yhteistyötä, oppimistaitojen kehittymistä ja lukion yleissivistävyyttä tukevaa
muotoa. Varmistetaan ettei toisen asteen menestys ylikorostu jatko-opintoihin
haettaessa ja uudistetaan valintakoejärjestelmää mittaamaan paremmin
motivaatiota ja soveltuvuutta sekä tarjoamaan erilaisia pääsyväyliä eri
taustoista ja elämäntilanteista tuleville hakijoille.


**6. Parannetaan opiskelijan sosiaaliturvaa ja varmistetaan sen sopeutuminen
paremmin muuttuviin elämäntilanteisiin.**     Tehdään opintorahaan
täysipäiväisen opiskelun mahdollistava tasokorotus, palautetaan opintotuen
indeksisidonnaisuus ja myönnetään täydet tukikuukaudet myös alanvaihtajille.
Mahdollistetaan opintojen joustava ja omaehtoinen edistäminen myös muiden
tukimuotojen piirissä oleville opiskelijoille ja helpotetaan siirtymiä
tukimuotojen välillä. Sosiaaliturvauudistuksen yhteydessä siirretään opiskelijat
perustulon piiriin.


**7. Lisätään joustavia opintojen suorittamisen tapoja.**     Satsataan
opiskelijapalveluihin ja opintohallinnon henkilöstömitoitukseen, jotta tutkinnon
suorittaminen on mahdollista opiskelijan tilanteeseen sopivassa ajassa.
Helpotetaan oppilaitosten ja -alojen välisiä siirtymiä yhtenäistämällä
hyväksiluvun käytäntöjä sallivampaan suuntaan sekä edellyttämällä
korkeakouluilta riittävä määrä paikkoja siirto-opiskelijoille. Mahdollistetaan
alanvaihto myös muilta kuin lähialoilta poistamalla toimimattomat
opiskelijavalinnan ensikertalaiskiintiöt.


**8. Puretaan koulutuksen sukupuolittuneisuutta ja periytyvyyttä.**     Yksilön
koulutusvalinnat ja mahdollisuudet toteuttaa niitä eivät saa riippua
sukupuolesta tai omasta tai vanhempien taustasta. Tuetaan lasten ja nuorten omia
valintoja eri koulutusasteilla aina varhaiskasvatuksesta lähtien ja rohkaistaan
ennakkoluulottomiin ja sukupuolittuneista oletuksista riippumattomiin
koulutusvalintoihin. Puututaan koulumenestyksen sukupuolittuneisuuteen ja
lisätään resursseja eriarvoistumisen vähentämiseksi.


**9. Luodaan korkeakouluille ja toisen asteen koulutuksen järjestäjille
kannustin edistää yhdenvertaisuutta kunnianhimoisesti.**      Luodaan
korkeakouluille ja toisen asteen koulutuksen järjestäjille yhdenvertaisuutta ja
koulutuksen tasa-arvoa edistävä taloudellinen kannustin esimerkiksi nostamalla
yhdenvertaisuuden edistäminen yhdeksi korkeakoulujen ja toisen asteen
koulutuksen rahoitusmallien tavoitteista.


**10. Parannetaan mielenteveyspalveluihin pääsyä oppilaitoksissa esimerkiksi
tarjoamalla keveämpi ja lyhyitä hoitojaksoja myös oppilaitoksissa.**


### Tavoite 2: Laadukkaalla koulutuksella maailman osaavimmat asukkaat


**1. Otetaan kaikilla kouluasteilla käyttöön oppilas-opettajasuhdeluvut, joilla
turvataan riittäväopetushenkilöstön määrä ja laatu sekä huomioidaan erityistä
tukea tarvitsevat oppilaat ja opiskelijat.**


**2. Luodaan kansallinen strategia lukutaitoerojen vähentämiseksi.**
Kehitetään erilaisia keinoja edistää luku- ja kirjoitustaidon oppimista.
Hyödynnetään tietotekniikkaa monilukutaidon kehittymisessä. Toteutetaan
kansallinen lukutaito-ohjelma ja mahdollistetaan kirjastojen monipuolisempi
käyttö osana opetusta. Edistetään lukuharrastusta.


**3. Parannetaan aikuisten perusopetuksen ja muun kielisille suunnatun
kotimaisten kielten opetuksen mahdollisuuksia ja laatua koko maassa.**
Tuetaan myös maahanmuuttajien luku- ja kirjoitustaidon kehittymistä ja
varmistetaan suomen tai ruotsin kielen opetus aikuisille maahanmuuttajille heti
Suomeen saapumisesta lähtien.


**4. Tuetaan kohdennetusti erityistä tukea tarvitsevien alueiden kouluja ja
oppilaitoksia.**      Tuetaan myös niitä kouluja, joissa muiden kuin suomen- ja
ruotsinkielisten lasten osuus on suuri ja turvataan myös saamenkielinen
varhaiskasvatus ja koulutus.


**5. Turvataan opettajien riittävä täydennyskoulutus.**     Opettajille on
taattava riittävät mahdollisuudet täydentää ammattitaitoaan. Opetustaitojen
kehittäminen, erilaisuuden kohtaamistaidot, opettajien täydennyskoulutus ja
opettajien työssä jaksaminen on varmistettava. Varmistetaan koulutuksella
opettajien ja kasvattajien riittävät valmiudet kestävän kehityksen kasvatuksen
tavoitteiden toteuttamiseen. Haetaan uusia keinoja ympäristövastuullisen
toiminnan ja ympäristökansalaisuuden edistämiseen.


**6. Siirrytään koulujen uskonnon- ja elämänkatsomustiedon opetuksessa kaikille
oppilaille yhteiseen katsomusaineeseen.**


**7. Taataan jokaiselle lapselle ja nuorelle harrastus valtakunnallisella
harrastustakuulla.**      Edistetään koulujen mahdollisuuksia ja kannusteita
tehdä yhteistyötä kolmannen sektorin kanssa ja tarjota mahdollisuuksia harrastaa
myös osana koulupäivää. Taataan iltapäivähoito ensimmäisellä ja toisella
luokalla oleville.


**8. Turvataan vapaa sivistystyö.**     Parannetaan kansalais- ja
kansanopistojen mahdollisuutta tukea erityisesti niiden väestöryhmien sivistystä
ja sosiaalista pääomaa, jotka eivät ole muun koulutuksen piirissä.


**9. Edistetään elinikäistä oppimista.**     Tehdään elinikäisestä oppimisesta
arkipäivää kaikille ja täydennyskoulutuksesta osa työuraa työssä oleville ura-
ja koulutustilijärjestelmän tai aikuiskoulutustuen avulla. Lisätään
oppisopimusopiskelua uudelleenkouluttautumisen ja aikuiskoulutuksen väylänä.
Edistetään myös tulevaisuuden työelämään varautumista nykyistä laajemmin
opetussuunnitelmissa. Kannustetaan korkeakouluja rahoitusmallissa lyhyiden
täydennyskoulutusjaksojen tarjoamiseen ja niiden kehittämiseen yhteistyössä
työnantajien kanssa. Vahvistetaan työpaikkojen roolia ja mahdollisuuksia
osaamisen tuottajina.


**10. Varmistetaan kaikkien digiosaaminen.**     Huolehditaan, että peruskoulun
päättävillä on sellaiset taidot, joilla he pärjäävät digitalisoituvassa
yhteiskunnassa. Opetetaan kouluissa varhaisessa vaiheessa esimerkiksi
lähdekriittisyyttä ja tietoturvaan sekä tietosuojaan liittyviä kansalaistaitoja.
Vahvistetaan myös esimerkiksi ikääntyvien ihmisten digiosaamista.


### Tavoite 3: Terveelliset ja turvalliset opiskeluympäristöt edistämään oppimista


**1. Korjataan koulujen ja päiväkotien sisäilmaongelmat kuntien, rakennuttajien
ja valtion yhteistyöllä.**     Kannustetaan kestäviin, ekologisiin,
yksinkertaisiin ja terveellisiin rakenteisiin ja perusteellisiin korjauksiin.
Tuetaan pitkän elinkaariajattelun ja puhtaiden, yksinkertaisten ja ekologisen
rakenteiden lisäämistä oppilaitosten rakentamisessa.


**2. Aito nollatoleranssi kiusaamiseen ja kaikenlaiseen syrjintään.**
Luodaan koulu, jossa ketään ei syrjitä, häiritä seksuaalisesti eikä kiusata. On
aikuisen velvollisuus suojella lasta tai nuorta kiusaamiselta. Jatketaan
valtakunnallisten hankkeiden rahoittamista kiusaamisen ja syrjinnän vastaisessa
työssä. Vahvistetaan tunne-, tietoisuus- ja vuorovaikutustaitojen opetusta
kaikilla koulutusasteilla sekä erityisesti perusasteen yläluokilla. Opetetaan
lapset ja nuoret pienestä pitäen kunnioittamaan toisen henkilökohtaista
koskemattomuutta.


**3. Huomioidaan ja tiedostetaan sukupuolten moninaisuus myös kouluissa ja
korkeakouluissa.**      Sisällytetään sukupuolisensitiivinen kasvatus
opetussuunnitelmiin ja koulujen toimintakulttuuriin ja luovutaan sukupuoleen
perustuvista ryhmäjaoista ja muista sukupuolittavista käytännöistä. Ulotetaan
laadukas ja sukupuolinormeja purkava seksuaalikasvatus kaikille
koulutusasteille.


**4. Laajennetaan Liikkuva koulu -ohjelmaa edelleen ja lisätään
liikunnallisuutta kaikilla koulutusasteilla.**     Varmistetaan erityisesti,
ettei koululiikunta vieroita liikunnasta juuri niitä oppilaita, jotka
hyötyisivät liikunnasta eniten. Varmistetaan lasten ja nuorten päivittäinen
liikkumisen edistäminen kasvu- ja opintopolulla jatkamalla Liikkuva koulu
-ohjelman toteutusta varhaiskasvatuksessa, peruskouluissa ja peruskoulun
jälkeisessä koulutuksessa.


**5. Edistetään koulujen digitalisaatiota.**     Kokeillaan avoimia
oppimateriaaleja tuottamalla muutamissa oppiaineissa avoimet oppimateriaalit
perusasteelta toiselle asteelle. Yhtenäistetään digitaalisten aineistojen
arvonlisäverokanta printtiaineistojen tasolle. Huomioidaan myös erilaiset
oppijat digitaalisten opetusmateriaalien kohdalla. Luodaan valtakunnallinen
ohjelma, jossa pilotoitujen hankkeiden jälkeen koulutetaan opettajat
digitaalisiin oppimateriaaleihin ja uusien opetustapojen kuten pelillisyyden
hyödyntämiseen. Varmistetaan, ettei digitaalisuus eriarvoista koulutusta ja että
kaikilla opettajilla on riittävä digipedagoginen osaaminen.


**6. Lisätään demokratiaa ja vaikuttamista kaikilla koulutusasteilla.**
Otetaan opiskelijat mukaan päätöksentekoon kaikilla kouluasteilla ja kuunnellaan
oman alansa asiantuntijoita eli opetus- ja tutkimushenkilökuntaa oppilaitosten
päätöksenteossa. Varmistetaan perustuslain takaaman korkeakoulujen itsehallinnon
toteutuminen ja vahvistetaan korkeakouluyhteisön asemaa korkeakoulujen ylimmän
tason päätöksenteossa.


### Tavoite 4: Painava panostus tutkimukseen ja kehittämiseen


**1. Turvataan tieteen ja taiteen vapaus.**     Tieteen ja tutkimuksen tulee
olla vapaata poliittisesta, taloudellisesta ja uskonnollisesta vallasta.


**2. Turvataan korkeakoulujen resurssit ja uudistetaan rahoitusmalli laatua
painottavaksi.**      Siirrytään tutkimuksen ja koulutuksen rahoituksessa
sirpaleisista hankkeista ja tiiviin tahdin uudistuksista pitkäjänteisen työn
tukemiseen. Painotetaan koulutuksen ja tutkimuksen laatua sekä avoimen tieteen
edistämistä korkeakoulujen rahoitusmallissa. Tutkintomäärien sijaan painotetaan
opintojaksojen tarjontaa ja laatua sekä tutkimukseen perustuvaa opetusta.
Moninkertaistetaan Erasmus-vaihdon rahoitus.


**3. Otetaan käyttöön korkeakoulujen yhteinen koulutusalusta.**     Uudistetaan
rahoitusmallia palkitsemaan koulutussisältöjen tarjoamisesta muillekin kuin
tutkinto-opiskelijoille. Palkitaan kaikista opintosuorituksista tasa-arvoisesti
riippumatta opiskelijan statuksesta. Näin kannustetaan korkeakouluja tarjoamaan
opintoja muillekin kuin tutkinto-opiskelijoille - esimerkiksi muiden
oppilaitosten opiskelijoille sekä avoimia korkeakouluopintoja suorittaville.
Tämä parantaa mahdollisuuksia joustavaan opiskeluun sekä elinikäiseen
oppimiseen.


**4. Perutaan EU- ja ETA-alueen ulkopuolelta tulevien opiskelijoiden byrokratiaa
lisäävät ja kansainvälistymistä heikentävät lukukausimaksut.**     Taataan
maksuton koulutus kaikilla asteilla niin suomalaisille kuin ulkomaalaisille
opiskelijoille. Edistetään kansainvälisten opiskelijoiden jäämistä Suomeen myös
opintojen jälkeen. Turvataan korkeakoulujen mahdollisuus tarjota suomen ja
ruotsin vaativimpia kursseja kansainvälisille opiskelijoille Suomeen
kotoutumisen helpottamiseksi.


**5. Nostetaan TKI-toiminnan rahoitusosuutta.**     Ajetaan vastaavaa tutkimus-,
kehittämis- ja innovaatiotoiminnan osuuden nostoa myös Euroopan unionissa.


### Tavoite 5: Vahvistetaan taiteen ja kulttuurin asemaa yhteiskunnassa.


**1. Vahvistetaan kulttuurin asemaa varhaiskasvatus- ja opetussuunnitelmissa
sekä taito- ja taideaineiden asemaa peruskoulussa.**     Huolehditaan taiteen
perusopetuksen laadusta ja saavutettavuudesta sekä siitä, etteivät maksut
muodostu esteeksi kenenkään taideharrastukselle. Vahvistetaan myös
vähemmistökulttuurien kulttuurillisia oikeuksia.


**2. Parannetaan taiteilijoiden toimeentuloa ja työllisyyttä.**     Poistetaan
taiteilijoiden sosiaaliturvan aukot ja nostetaan valtion taiteilija-apurahojen
määrää ja tasoa. Lisätään valtion ylimääräisten taiteilijaeläkkeiden määrää.


**3. Vahvistetaan taiteen rahoitusta.**     Huolehditaan taiteen
perusrahoituksesta. Korotetaan esittävien taiteiden ja museoiden
valtionosuusjärjestelmän rahoitusta ja kehitetään järjestelmää
monimuotoisemmaksi. Luodaan taiteilijoille näyttelypalkkiojärjestelmä ja
jatketaan kokeilun mukaista valtion lisärahoitusta näyttelypalkkioiden
maksamiseen.


**4. Edistetään kulttuuripalveluiden saavutettavuutta.**     Poistetaan valtion
museoiden perusnäyttelyiden pääsymaksut ja korvataan tulonmenetys museoille
täysimääräisesti. Pidetään kirjaston käyttö maksuttomana ja huolehditaan
kirjastojen saavutettavuudesta, kehittämisestä ja resursseista. Kirjastoissa on
oltava riittävästi aineistoa myös muilla kuin kotimaisilla kielillä.


**5. Turvataan Yleisradion toiminta ja riippumattomuus.**     Huolehditaan
Yleisradion rahoituksen kestävyydestä ja ennustettavuudesta, jotta Yle voi
huolehtia sille laissa annetuista tehtävistä. Turvataan Yleisradion rahoituksen
riippumattomuus päättämällä siitä parlamentaarisesti ja pitämällä Ylen rahoitus
valtion budjettikehyksen ulkopuolella.


**6. Pidetään kiinni taiteen ja kulttuurin prosenttiperiaatteesta ja luodaan
malli sen laajentamiseksi kaikkiin kuntiin ja maakuntiin.**     Varataan
prosenttiperiaatteen toteuttamiselle sosiaali- ja terveyspalveluissa oma
rahoitus.


## Työtä ja toimeentuloa vihreästä taloudesta


Vihreä talouspolitiikka perustuu kestävyyteen ja kohtuullisuuteen. Meillä on
vastuu ihmisistä ja ympäristöstä. Siksi talouden tulee toimia ihmisten
hyvinvoinnin, sosiaalisen oikeudenmukaisuuden sekä luonnon ja ympäristön
kantokyvyn turvaamiseksi. Markkinatalous on vihreille työkalu, jolla näitä
päämääriä voidaan tehokkaasti edistää. Se edellyttää demokraattisesti asetettuja
puitteita markkinoiden toiminnalle.


Vihreät haluaa, että saastuttaminen saadaan kuriin ja että saastuttaja aina
maksaa laskun. Haluamme luoda entistä paremmat edellytykset ympäristön- ja
ilmastonsuojelua edistävälle liiketoiminnalle.


Hyvinvoinnin pitkän aikavälin edellytyksiä ei kannata tuhota lyhyen aikavälin
säästöjen toivossa. Julkinen talous on tasapainotettava uskottavasti pitkällä
aikavälillä. Tämä on mahdollista, kun kaikkien ihmisten annetaan hyödyntää koko
potentiaalinsa: kouluttautua, työllistyä ja yrittää. Vihreät haluaa siirtyä
perustulomalliin, joka luo turvaa kaikissa tilanteissa.


Ihmisiä on tuettava työelämän muutoksessa. Digitalisaatio ja robotisaatio
mullistavat työelämää ja meidän on varmistettava, että suuri murros toteutuu
inhimillisesti kestävästi. Työt eivät lopu mutta monen työn sisällöt, ajat ja
paikat muuttuvat.


Tulevaisuuden haasteisiin on syytä vastata verotusta ja työelämää kehittämällä.
Verotuksen painopistettä on kohdennettava työn ja yrittämisen verottamisesta
esimerkiksi ympäristöä saastuttavan toiminnan ja suurten omaisuuksien
verottamiseen. Veronkorotuksia on kompensoitava pienituloisille ja
kokonaisverotuksen oikeudenmukainen progressio varmistettava. Aggressiivinen
verosuunnittelu on estettävä ja varallisuuseroja kavennettava.


Talouskasvu tulee nähdä välineenä hyvinvoinnin edistämiseen, ei politiikanteon
ensisijaisena tavoitteena. Talouskasvun on oltava myös sosiaalisesti ja
ekologisesti kestävää. Rajallisten resurssien käyttöä on tehostettava.
Energiahävikkiä ja materiaalihukkaa on pienennettävä. On kehitettävä uutta
teknologiaa, joka ei rasita ympäristöä ja ilmastoa.


Uusi talous korvaa vanhaa. Vanhan tekohengittämisen ja yksittäisten yritysten
tukemisen sijaan meidän on uskallettava mahdollistaa markkinat, joilla
pienemmätkin yritykset voivat kilpailla tasavertaisesti isompien kanssa.
Yritystukien kokonaismäärää on vähennettävä ja niitä on kehitettävä
tutkimustiedon perusteella.


### Tavoite 1: Talous on sovitettava ympäristön asettamiin rajoihin


**1. Siirretään verotuksen painopistettä ansiotulojen verotuksesta
ympäristöhaittojen verotukseen.**     Puretaan ympäristölle haitallisia
verotukia ja kasvatetaan sen sijaan haittaverojen määrää. Siirtämällä verotuksen
painotusta työn ja yrittämisen verotuksesta kohti ympäristö- ja
terveysperusteista verotusta lisätään työnteon ja yrittämisen kannattavuutta ja
kompensoidaan ympäristöhaittoja ja edistetään ihmisten terveyttä. Pidetään
kiinni verotuksen ja sosiaaliturvan muodostaman kokonaisuuden progressiosta.


**2. Huomioidaan Pariisin ilmastosopimuksen tavoitteet ja YK:n kestävän
kehityksen Agenda 2030 -tavoitteet valtion ja kuntien talousarvion
valmistelussa.**     Korjataan päästökauppajärjestelmä toimivammaksi ja
varaudutaan pidemmän aikavälin taloussuunnittelussa siihen, että
ilmastonmuutoksen etenemisen vaikutukset luovat kansainvälistä painetta kiristää
ilmastosopimuksen tavoitteita.


**3. Otetaan käyttöön kaivosvero ja korjataan kaivoslainsäädäntö.**     Malmit
ovat yhteistä omaisuuttamme. Minimoidaan kaivostoiminnan riskit muille
elinkeinoille ja ympäristölle. Haluamme reilun korvauksen omaisuutemme
myymisestä maailmalle. Otetaan käyttöön louhintavero, kielletään malmien etsintä
luonnonsuojelualueilta, taataan kaivosten ympäristöturvallisuus ja varmistetaan
kaivosyhtiöiden asianmukainen vastuu myös kaivosten sulkemisen jälkeen.


**4. Hyödynnetään päätöksenteossa mittareita, jotka kuvaavat hyvinvointia,
ympäristön tilaa tai eriarvoisuuden kehittymistä. Pyritään aktiivisesti ennalta
arvioimaan päätösten vaikutuksia eri väestöryhmiin.**


### Tavoite 2: Valtion otettava vahva rooli suhdanteiden tasaamisessa


**1. Matalasuhdanteen aikana valtion on kasvatettava kysyntää esimerkiksi
merkittävillä julkisilla investoinneilla tai kokonaisveroastetta keventämällä.**
Kun kuluttajat ja yritykset säästävät, pitää valtion ja muun julkisen sektorin
toimia aktiivisesti. Vastasyklinen politiikka toteutetaan eriarvoisuutta ja
ympäristöhaittoja vähentävästi.


**2. Korkeasuhdanteen aikana valtion on hillittävä kokonaiskysyntää keräämällä
varoja, supistamalla menoja tai verotusta kiristämällä.**     Näin turvataan
valtion toimintaedellytyksiä myös huonompina aikoina ja hillitään inflaatiota.


**3. Sidotaan ansiosidonnaisen turvan kesto suhdannetilanteeseen.**
Kehitetään suhdannetilannetta paremmin huomioivia tukia ja suhtaudutaan
myönteisesti työmarkkinaratkaisuihin, jotka reagoivat suhdanteisiin.


### Tavoite 3: Turvataan hyvät julkiset palvelut varmistamalla kestävä julkinen talous


**1. Kaikille hyvät palvelut turvataan ensisijaisesti huolehtimalla kasvusta ja
työllisyydestä, laajasta veropohjasta ja verotuksen riittävästä
kokonaistasosta.**


**2. Suomen velkaantumisaste on pidettävä kohtuullisena myös pidemmällä
aikavälillä ja julkisen sektorin kyvystä investoida tulevaisuudessa on
huolehdittava.**


**3. Hallitaan varallisuuseroja korottamalla tarvittaessa kiinteistöveroa.**
Kiinteistöveroilla rahoitetaan kuntien investointeja ja palveluja. Määritetään
verolle riittävät minimitasot ja oikeat kiinteistöjen arvot sekä siirrytään
verottamaan ensisijaisesti maan arvoa. Joustavoitetaan kiinteistöveron
maksamista siten, ettei verosta aiheudu kohtuuttoman hankalia tilanteita
esimerkiksi pienituloisille. Tehdään selvitys kiinteistöveron
progressiivisuudesta asunto-omistusten arvon noustessa. Otetaan käyttöön
maltillinen varallisuusvero suurille omaisuuksille.


**4. Luovutaan kiinteistön ja asunto-osakkeen varainsiirtoverosta.**
Varainsiirtovero vähentää ja hidastaa asuntokauppaa ja näin vaikeuttaa asunnon
vaihtamista tarkoituksenmukaisempaan tai vaikkapa työn perässä muuttamista.
Paikataan veromenetystä kiinteistöveron korotuksilla.


**5. Yhtenäistetään arvonlisäverokantoja.**     Myös arvonlisäverokantojen
soveltamisalan laajentamista voidaan harkita. Mahdollisimman yhtenäiset
arvonlisäverokannat lisäisivät markkinoiden toiminnan tehokkuutta. Muutoksia
kompensoidaan pienituloisille heidän ostovoimansa turvaamiseksi. Tekoälyn ja
robottien merkityksen kasvaessa on harkittava verotuksen painopisteen
siirtämistä ihmistyön verotuksesta lisäarvon verotukseen, joka kohtelee
ihmistyötä, tekoälyjä, algoritmeja ja robotteja samalla tavalla.


**6. Säilytetään yhteisöverotus nykytasolla.**     Veron alentaminen edelleen
nykyisestä ruokkisi verokilpailua ja pienentäisi verotuloja.


### Tavoite 4: Varmistetaan reilut markkinat


**1. Puretaan tarpeettomasti kilpailua rajoittavaa sääntelyä.**     Esimerkiksi
apteekkien enimmäismäärän sääntely ja asianajotoimistojen yhtiömuotorajoitus on
poistettava sekä rautatieliikenteen kilpailutuskokeiluja edistettävä. Kilpailua
avattaessa on varmistettava, että todelliset markkinat ovat olemassa eikä
kansalaisten mahdollisuus saada palveluja vaarannu.


**2. Puututaan epäreiluun kilpailuun lisäämällä kilpailu- ja kuluttajaviraston
sekä markkinaoikeuden resursseja.**     Määräävän markkina-aseman, kartellien ja
monopolien haittojen torjuminen tehostaa markkinoiden toimintaa ja varmistaa
reilut pelisäännöt kaikille toimijoille.


**3. Puututaan aggressiiviseen verosuunnitteluun ja veronkiertoon.**
Laaditaan nykyistä kattavampi listaus veroparatiiseiksi luokiteltavista maista.
Ohjataan julkisia rahastoja ja julkisia hankintoja toimimaan vain yritysten
kanssa, joilla ei ole kytköksiä veroparatiiseiksi luokiteltaviin maihin ja jotka
eivät ole syyllistyneet epäreiluun kilpailuun. Sisällytetään maakohtainen
raportointi valtionyhtiöiden julkista veroraportointia koskevaan ohjeeseen.
Luovutaan hallintarekisterien käytöstä EU-alueella.


**4. Perustetaan julkinen rekisteri yritysten tosiasiallisista omistajista ja
merkittävien säätiöiden hallituksissa istuvista jäsenistä ja heidän
kytköksistään.**


5. Toteutetaan järjestöjen ryhmäkanneoikeus.     Työehtojen noudattamisen ja
tehokkaan oikeussuojan takaamiseksi on perusteltua mahdollistaa järjestöjen
oikeus ajaa ryhmäkannetta jäsentensä puolesta.


**6. Uudistetaan konkurssilainsäädäntö inhimillisesti kestävämmäksi.**
Yrittäjyyteen kuuluu yrittäjäriski, mutta konkurssin seuraukset voivat olla
pienyrittäjälle kohtuuttomat. Kiinnitetään erityistä huomiota luottotietojen
sääntelyyn konkurssitapauksissa ja mahdollistetaan tietyin edellytyksin
henkilökohtainen konkurssi. Selkeytetään ympäristövastuusääntelyä
konkurssitilanteissa ja uudistetaan toissijaiset ympäristövastuujärjestelmät
ympäristönsuojelun ja rahoituksen kannalta kestäviksi.


**7. Luodaan virtuaalivaluuttapolitiikka.**     Myös virtuaalivaluuttojen tulee
olla finanssisektoria koskevan sääntelyn piirissä.


### Tavoite 5: Nostetaan työllisyysastetta monipuolisella keinovalikoimalla.


**1. Edistetään työelämässä jaksamista ja työn tasaisempaa jakautumista.**
Parannetaan työntekijöiden vaikutusmahdollisuuksia työaikoihin ja joustaviin
työaikajärjestelyihin. Jokaisella on oltava mahdollisuus esimerkiksi huolehtia
läheisistään. Vahvistetaan määräaikaisessa työsuhteessa olevien yhdenvertaista
oikeutta vuosilomaan ja työstä palautumiseen esimerkiksi lomapankin avulla.


**2. Päivitetään nuorisotakuuta tutkimustiedon pohjalta ja resursoidaan se
paremmin.**      Taataan jokaiselle nuorelle kolmen kuukauden sisällä
työttömäksi jäämisestä opiskelu-, työpaja-, kuntoutus-, työ- tai
työkokeilupaikka. Tarjotaan työllistymiseen tukea, joka huomioi nuorten
yksilölliset tarpeet.


**3. Vähennetään rekrytointi- ja työsyrjintää.**     Lisätään työnantajien
tietoisuutta yhdenvertaisuuskysymyksistä. Parannetaan erityisesti syrjinnälle
alttiisiin ryhmiin kuuluvien työnhakijoiden ja -tekijöiden tietoisuutta
oikeuksistaan ja lisätään valvovan viranomaisen resursseja puuttua
työlainsäädännön laiminlyönteihin. Torjutaan ikäsyrjintää työpaikoilla.
Velvoitetaan suuret yritykset seuraamaan ja raportoimaan henkilöstönsä
tasa-arvon ja yhdenvertaisuuden toteutumista ja edistetään anonyymiä
rekrytointia julkisissa työhönotoissa.


**4. Parannetaan julkisia työllisyyspalveluja.**     Kehitetään tiedonkulkua ja
yhden luukun periaatetta kaikissa työllisyyspalveluissa. Varmistetaan riittävien
ja yksilöllisten työllisyyspalvelujen saatavuus koko maassa. Mahdollistetaan
kokonaan kunnallinen työllisyydenhoito suurissa kaupungeissa ja varmistetaan
kuntien ja maakuntien työllisyyspalvelujen saumaton yhteistyö.


**5. Tehdään työn tarjoaminen ja vastaanottaminen matalammin palkatuilla aloilla
taloudellisesti kannattavammaksi työhön kohdistuvia veroja keventämällä.**
Pienennetään myös työllistämisen riskiä pienissä yrityksissä.


**6. Helpotetaan osa-aikaista työskentelyä.**     Tehdään osa-aikaisesta
työskentelystä sekä työnantajille taloudellisempaa että työntekijöille helpommin
mahdollista. Lisätään kannusteita osatyökykyisten palkkaamiseen.


### Tavoite 6: Parannetaan yrittäjyyden edellytyksiä


**1. Helpotetaan rahoituksen saamista yritystoiminnan eri vaiheissa.**
Rahoituksen löytymisen vaikeus haittaa yritystoiminnan aloittamista ja
kehittämistä. Business Finlandin yritystuet on kohdistettava alkuvaiheen
startup- ja pk-yrityksille, jotka tähtäävät kansainvälisille markkinoille.
Varmistetaan, että tasa-arvo huomioidaan yritystukien kohdentamisessa.
Mahdollistetaan kaupparekisteriasiakirjat englanniksi ulkomaalaisten sijoitusten
helpottamiseksi.


**2. Parannetaan yrittäjien ja itsensä työllistävien sosiaaliturvaa.**
Yrittäjyyden ja palkkatyön välillä tulisi pystyä liikkumaan joustavammin, ettei
sosiaaliturva katkea tilanteen muuttuessa. Perustulo helpottaisi myös yrittäjän
asemaa.


**3. Nostetaan arvonlisäverovelvollisuuden huojennusrajaa.**     Nostetaan ensi
vaiheessa arvonlisäverovelvollisuuden huojennusraja 55 000 euroon. Haetaan
jatkossa EU:lta oikeus nostaa arvonlisäverovelvollisuuden alaraja 30 000 euroon.


### Tavoite 7: Luodaan uutta työtä ja vauhditetaan innovaatioita


**1. Luodaan laaja vihreä investointistrategia, joka luo työpaikkoja
ekologisesti kestäville aloille.**     Laaditaan ja toteutetaan uusi
cleantech-strategia. Luodaan päästönormeilla markkinoita: tuetaan puhtaan
teknologian investointeja ja varmistetaan riskirahoituksen saatavuus. Laaditaan
ja toteutetaan uusi biotalousstrategia. Edistetään ekoinnovaatioita ja kuntien
siirtymistä hiilineutraaliin talouteen. Korotetaan kotitalousvähennystä kysynnän
vauhdittamiseksi, jos remontti kohdistuu esimerkiksi lämmitystapamuutokseen tai
energiatehokkuuden parantamiseen. Aurinkopaneelien hankintaa on tuettava myös
kerros- ja rivitaloissa.


**2. Karsitaan markkinoita vääristäviä yritystukia.**     Muutetaan
yritystukijärjestelmiä niin, että suorien yritystukien sijaan parannetaan
pienten ja aloittavien yritysten toimintaedellytyksiä. Investointi- ja
tuotantotukien rinnalle etsitään uudenlaisia keinoja synnyttää uusia
innovaatioita, esimerkiksi rahoittamalla ideakilpailuja ja kokeiluja. Karsitaan
mittavia yritystukia ja kohdennetaan niitä uudelleen vaikuttavampiin TKI-tukiin.


**3. Tuetaan uusia työpaikkoja mikro- ja pk-yrityksiin.**     Järjestetään
yrityspalvelut yhdeltä luukulta, hyödynnetään digitalisaatiota ja helpotetaan
ensimmäisten työntekijöiden palkkaamista. Arvioidaan myös muita
palkkauskynnyksiä, jotta työllistämisen kynnys madaltuu.


**4. Mahdollistetaan jakamistalouden kehittyminen lainsäädännöllä.**     Luodaan
jakamistaloudesta aito keino hankkia elantonsa laillisesti ja reilun kilpailun
pelisäännöt huomioiden kehittämällä entistä helppokäyttöisempiä digitaalisia
keinoja ilmoittaa ja maksaa verot ja lakisääteiset maksut. Säädetään
alustapalveluntarjoajille tiedonantovelvollisuus Verohallinnolle lain liikenteen
palveluista tapaan.


**5. Keskitytään valtion omistajaohjauksessa strategisesti tärkeisiin
omistuksiin. Ei-strategisista omistuksista on voitava perustelluista syistä myös
luopua.**


**6. Edistetään lainsäädännöllä ja hallintoa uudistamalla mahdollisuuksia
kehittää tekoälyn ja Big Datan pohjalta uudenlaisia palveluita ja
liiketoimintamalleja.**     Tekijänoikeuslainsäädäntöä tulee kehittää
mahdollistamaan dataan perustuva liiketoiminta huolehtien samalla yksilön
oikeudesta päättää itseään koskevan datan käytöstä. Dataintensiivinen laskenta,
alustatalous ja tekoäly tulee nähdä kilpailukykytekijöinä ja tietovarantoja
hyödyntää yhteiskunnallisten haasteiden ratkaisemisessa.


**7. Vauhditetaan luovaa taloutta vahvistamalla aineettomien oikeuksien
kaupallista hyödyntämistä lainsäädännöllä ja neuvonnalla sekä tarjoamalla
rahoituspalveluita.**      Avataan julkishallinnon ja korkeakoulujen tuottamaa
tietoa ja edistetään laajemmin esimerkiksi Creative Commons -lisenssien käyttöä.


## Rakennetaan hyvinvointia ja torjutaan köyhyyttä


Vihreät haluaa pysäyttää eriarvoistumisen. Köyhyyden kitkeminen hyödyttää koko
yhteiskuntaa, sillä tasa-arvoisemmassa yhteiskunnassa kaikki voivat paremmin.
Erityisesti huono-osaisuuden kierteisiin ja ylisukupolviseen syrjäytymiseen on
puututtava. Tasa-arvoisessa yhteiskunnassa jokaisella ihmisellä on mahdollisuus
riittävään toimeentuloon sekä hyvään koulutukseen ja hyvinvointiin. Jokaiselle
asunnottomalle on löydettävä koti.


Vastikkeeton ja riittävä perustulo takaa vakaan toimeentulon kaikille. Matkalla
kohti perustuloa selkeytetään nykyistä sosiaaliturvajärjestelmää. Tulo- ja
varallisuuserojen kaventamisen pitää olla politiikan keskeisiä tavoitteita,
sillä yhdenvertaisuus lisää hyvinvointia. Ihmisellä on oikeus tavoitella
menestystä ja varakkuutta, mutta hyvä yhteiskunta tasaa eroja ihmisten välillä
verotuksen, tulonsiirtojen ja kattavien julkisten palvelujen kautta.


Hyvinvointieroja ehkäistään turvaamalla laadukkaat julkiset palvelut kaikille,
tunnistamalla haavoittuvassa asemassa olevia riskiryhmiä ajoissa ja tarjoamalla
heille kohdennettuja palveluja. Sosiaalityön ja terveydenhuollon tiivis
yhteistoimijuus on välttämätöntä onnistuneen terveyden ja hyvinvoinnin
edistämisen, ennaltaehkäisyn ja varhaisen tuen toteutumiseksi. Mielenterveys- ja
päihdeongelmien hoitoon on saatava apua mahdollisimman matalalla kynnyksellä.


Kansantautimme ovat valtaosin elintapasairauksia. Yhteiskunnan on tehtävä
hyvistä elintavoista helppoja valintoja ja ohjattava verotuksella kulutusta
terveellisempään suuntaan. Esimerkiksi sujuva pääsy terveydenhoitajan
elintapaohjaukseen on tehokasta ennaltaehkäisyä ja maksuttomilla
lähiliikuntapaikoilla ja kulttuurimahdollisuuksilla tarjotaan jokaiselle
mahdollisuus harrastaa ja edistää terveyttään.


### Tavoite 1: Kavennetaan tulo- ja varallisuuseroja


**1. Tasataan tuloeroja huolehtimalla veroprogressiosta.**     Muutetaan
pääomatulojen verotusta progressiivisemmaksi nostamalla suurimpien pääomatulojen
verokantaa 30 000 euroa ylittävältä osalta yhdellä prosenttiyksiköllä 35
prosenttiin. Kevennetään pienituloisten verotusta korottamalla kunnallisveron
perusvähennystä. Kiristetään listaamattomien yhtiöiden maksamien osinkojen
verotusta.


**2. Korotetaan suurten omaisuuksien perintöveroa.**     Suomen perintöverotaso
on varsin matala. Perintöveron progressiota on lisättävä. Etenkin suurimpien
perintöjen verotusta on varaa korottaa. Perintö- ja varallisuuserojen verotus
edellyttää myös kansainvälistä yhteistyötä.


**3. Edistetään kohtuuhintaista asumista ja kehitetään asumisen tukia.**
Hillitään asumisen hinnan nousua kasvukeskuksissa riittävällä uusien asuntojen
kaavoituksella ja täydennysrakentamisella. Ehkäistään kaavoituksella
asuinalueiden eriytymistä. Lisätään kohtuuhintaisten vuokra-, opiskelija- ja
nuorisoasuntojen rakentamista sekä yhteisöasumista. Kehitetään yleistä
asumistukea yhteisasumista helpottavaan ja yksilökohtaisempaan suuntaan.


**4. Torjutaan köyhyyttä parantamalla perusturvaa.**     Selkeytetään
järjestelmää ja kehitetään sitä perustulon suuntaan. Askeleena kohti perustuloa
uudistetaan toimeentulotuki tulojen ja työkokemuksen hankkimiseen kannustavaksi.
Helpotetaan vähäisten lahjojen, velkojen ja korvausten vastaanottamista
toimeentulotukea menettämättä. Vähennetään toimeentulotuen tarvetta korottamalla
työmarkkinatukea ja peruspäivärahaa. Huomioidaan tuissa paremmin
velkaantuneisuus. Palautetaan Kelan etuudet indeksiin ja poistetaan
rangaistuksenomaiset leikkurit sosiaaliturvasta kokonaan.


### Tavoite 2: Kehitetään sosiaaliturvaa ihmisten omaa toimeliaisuutta kannustavaan muotoon


**1. Siirrytään kohti perustuloa, joka takaa perusturvan kaikissa
elämäntilanteissa ja tekee työn vastaanotosta kannattavaa.**     Perustulo lisää
ihmisten mahdollisuutta päättää omasta elämästään ja vähentää
sosiaaliturvajärjestelmän byrokraattisuutta. Perustulon päälle voidaan maksaa
tarveharkintaisia tukia.


**2. Helpotetaan ansiotulojen ja sosiaaliturvan yhteensovittamista.**
Hyödynnetään reaaliaikaisen tulorekisterin tarjoamat mahdollisuudet
täysimääräisesti niin, että ansiotulojen ja sosiaaliturvan yhteensovittaminen
sujuu ilman turhia viivästyksiä ja byrokratiaa. Työttömyyden kohdatessa tai
tulojen muuten alentuessa sosiaaliturvan pitää nostaa ihmisen tulot
automaattisesti elämiseen riittävälle tasolle. Ihmisille tarjotaan tukea
työpaikan etsimisessä. Tulojen kasvaessa sosiaaliturva leikkautuu kohtuullisesti
niin, että työ on kannattavaa kaikissa tuloluokissa.


**3. Edistetään työttömän omaehtoista aktiivisuutta.**     Helpotetaan työttömän
omaehtoista kouluttautumista, vapaaehtoistyön tekemistä, yrittämistä ja muuta
aktiivisuutta työttömyysaikana ilman vaaraa työttömyysturvan menettämisestä.
Työttömän katsotaan olevan näiden aikana työmarkkinoiden käytössä, mikäli hän
edistää työllistymistään ja on valmis ottamaan työtä vastaan.
Epäoikeudenmukaisen aktiivimallin kaltaisten mallien sijaan tuetaan jokaista
työtöntä yksilökohtaisesti työ- tai opiskelupaikan saamisessa tai toisaalta
tarvittaessa kuntoutumisessa.


### Tavoite 3: Uudistetaan sosiaali- ja terveyspalvelut kestävästi ja ennaltaehkäisyä lisäten


**1. Kehitetään sosiaali- ja terveydenhuoltojärjestelmää yhdenvertaisemmaksi,
vaikuttavammaksi ja kustannustehokkaammaksi.**     Sosiaali- ja
terveyspalveluita johtavat vaaleilla valitut päätöksentekijät. Huolehditaan,
että sosiaali- ja terveyspalveluista on vastuussa riittävän suuri järjestäjä,
joka pystyy aidosti ohjamaan palveluiden yhteensovitusta
perusterveydenhuollossa, sosiaalihuollossa ja erikoissairaanhoidossa.
Vahvistetaan hoitoketjuja ja puretaan terveydenhuollon rahoituksen
monikanavaisuus.


**2. Järjestetään sosiaali- ja terveyspalvelut lähtökohtaisesti julkisina
palveluina.**      Uusia toimintatapoja voidaan kuitenkin kehittää yhteistyössä
yritysten ja kolmannen sektorin toimijoiden kanssa. Asiakkaille ulotettua
valinnanvapautta voidaan lisätä rajatusti ja hallitusti kokeilujen kautta.
Lopetetaan erikoissairaanhoidon haitallinen julkisten tarjoajien välinen
kilpailu. Lisätään läpinäkyvyyttä ja päätöksenteon demokraattisuutta sosiaali-
ja terveyspalveluissa.


**3. Kehitetään sosiaali- ja terveydenhuollon palveluja tiiviissä yhteistyössä
kuntien terveyttä ja hyvinvointia edistävien palvelujen kanssa.**
Panostetaan järjestelmälliseen ennaltaehkäisyyn. Turvataan järjestöjen rahoitus
ja toimintamahdollisuudet terveyden ja hyvinvoinnin edistämiseksi sekä ihmisten
osallisuuden lisäämiseksi.


**4. Tuodaan vaikuttavuus sosiaali- ja terveydenhuollon keskiöön.**
Siirrytään suoritteiden laskemisesta mittaamaan terveyshyötyä ja sosiaalista
hyvinvointia.


**5. Kehitetään uusia asiakaslähtöisiä digitaalisia työkaluja ja hyödynnetään
uutta teknologiaa palveluiden tuotannossa.**


**6. Työterveyshuollon painopiste siirretään ennaltaehkäisyyn ja työkyvyn
ylläpitoon.**


### Tavoite 4: Puolustetaan heikoimmassa asemassa olevia


**1. Parannetaan lapsivaikutusten arviointia julkisessa päätöksenteossa.**


**2. Kaikille lapsille ja nuorille taataan riittävä ja laadukas oppilashuolto
sekä opiskelijaterveydenhuolto ja mielenterveyspalvelut koko Suomessa.**
Varmistetaan, että oireileva oppilas saa varhaisen ja nopean tuen.
Oppilashuollon, terveydenhuollon ja lastensuojelun yhteistyötä tiivistetään.
Lastensuojelun resurssit on turvattava siten, että rajoitetaan lastensuojelun
sosiaalityön maksimiasiakasmäärä 30 lapseen työntekijää kohden.


**3. Helpotetaan mielenterveyspalveluihin ja psykoterapiaan pääsyä.**
Lisätään pitkän kuntoutuspsykoterapian rinnalle lyhytterapioita
perusterveydenhuoltoon ja psykiatriseen erikoissairaanhoitoon. Nuorelle
psykoterapian tulee olla maksutonta.


**4. Uudistetaan hankintalakia niin, että haavoittuvien ryhmien välttämättömän
avun ja tuen palvelut voidaan jättää kilpailutuksen ulkopuolelle.**     Avointa
kilpailutusmenettelyä ei tule soveltaa vammaisten ja pitkäkestoisista
mielenterveyden häiriöistä kärsivien henkilöiden välttämättömän avun ja tuen
palvelujen, kuten asumiseen järjestämiseen.


**5. Alennetaan terveydenhuollon asiakasmaksuja.**     Terveydenhuollon maksut
eivät saa estää kenenkään hakeutumista hoitoon. Vähävaraisten asiakkaiden
sairaalamaksujen ulosotot on lopetettava ja palvelut tarjottava heille maksutta.
Otetaan käyttöön mekanismi, jolla velkojen kasaantuminen voidaan havaita ja
katkaista ajoissa. Yhdistetään lääkkeiden, matkojen ja terveydenhuollon
maksukatot ja pienennetään omavastuuosuutta. Lasketaan myös hammashoitomaksut
mukaan terveydenhuollon maksukattoon.


**6. Parannetaan seksuaalisen häirinnän, fyysisen ja henkisen väkivallan sekä
väkivallan uhan tunnistamista, ehkäisemistä ja torjumista sosiaali- ja
terveydenhuollossa.**


**7. Kootaan perhekeskuksiin lasten palvelut neuvoloista ja terveydenhuollosta
lastensuojeluun. Tuodaan päiväkoteja perhekeskusten yhteyteen.**


**8. Siirretään päihdepolitiikan painopiste haittojen vähentämiseen.**
Rikoslaissa huumausaineeksi määriteltyjen laittomien päihteiden käytöstä ja
pienten määrien hallussapidosta tai kannabiksen pienten määrien kasvatuksesta
omaan käyttöön ei pidä rangaista. Päihdeongelmaisten oikea-aikaiseen
kuntoutukseen on kohdennettava lisää resursseja. Alkoholihaittojen ehkäisyssä
painotetaan varhaista tunnistamista ja puuttumista. Rajoitetaan riippuvuutta
aiheuttavien rahapelien tarjontaa ja parannetaan rahapeliriippuvuuden
hoitomahdollisuuksia.


**9. Kavennetaan terveyseroja.**     Panostetaan sukupuolittuneiden erojen
purkamiseen etenkin ennaltaehkäisevän terveys- ja hyvinvointipolitiikan, kuten
arki- ja kuntoliikunnan tukemisen kautta. Huomioidaan terveyserojen kaventaminen
yhdyskuntasuunnittelussa. Puututaan myös alueellisiin ja sosioekonomisiin
terveyseroihin laajalla keinovalikoimalla. Suuremmissa kaupungeissa otetaan
käyttöön tarveperusteista lisärahoitusta, jota jaetaan enemmän tukea
tarvitseville alueille ja jonka käytöstä päätetään aluetta parhaiten tuntevien
kanssa.


**10. Parannetaan yksin asuvien hyvinvointia ja vähennetään yksinäisyyttä.**
Yhdenvertaistetaan lainsäädäntöä, joka nykyisellään kohtelee yksin asuvia
epätasa-arvoisesti yhdessä asuviin verrattuna. Vähennetään yksinäisyyttä mm.
lisäämällä mahdollisuuksia yhteisölliseen asumiseen sekä eri ikäryhmiä
yhdistävää asumista kotihoidon ja palveluasumisen rinnalla. Tuetaan ikääntyvien
ja pienituloisten kulttuuri- ja liikuntaharrastuksia. Hyödynnetään
vapaaehtoistyötä ja järjestöjä yksinäisyyden ehkäisyssä.


### Tavoite 5: Laitetaan ikääntyvien ihmisten palvelut kuntoon


**1. Varmistetaan ikäihmisen osallisuuden ja itsemääräämisoikeuden toteutuminen
vanhuspalveluiden järjestämisessä.**     Ikäihmisten osallisuuden ja
itsemääräämisoikeuden toteuttamiseksi perustetaan vanhusasianvaltuutetun toimi.


**2. Kootaan ikääntyvien palveluja yhden katon alle.**     Järjestetään
keskitettyjä alueellisia ohjaus- ja neuvontapalvelupisteitä ikääntyville.
Vastuutyöntekijä selvittää ja koordinoi ikääntyvän ihmisen palveluita.
Varmistetaan palveluohjauksella ikääntyvän mahdollisuudet saada kaikki ne
palvelut, joita hän tarvitsee ja jotka hänelle kuuluvat.


**3. Huolehditaan ikääntyvien palveluissa työskentelevän henkilökunnan
työhyvinvoinnista vahvistamalla laaja-alaista osaamista.**
Ympärivuorokautisissa hoitopaikoissa ja kotihoidossa on oltava riittävä ja
ammattitaitoinen hoitajamitoitus. Lisätään kotihoitoon hoitoa tukevia
digitaalisia palveluita.


**4. Huolehditaan omaishoidontuen määrärahojen riittävyydestä.**     Siirretään
omaishoidontuki Kelan maksettavaksi. Kehitetään omaishoitajajärjestelmää
takaamalla omaishoitajille tarvittava kokonaisvaltainen tuki, mahdollisuus käydä
töissä ja esimerkiksi riittävät lomat.


**5. Lisätään geriatrista ja muistisairauksien hoitoon liittyvää osaamista
perusterveydenhuollossa, erikoissairaanhoidossa ja ympärivuorokautisessa
hoidossa ja hoivassa.**


### Tavoite 6: Varmistetaan eläkejärjestelmän kestävyys ja oikeudenmukaisuus


**1. Varmistetaan jokaiselle oikeus kohtuullisen toimeentulon turvaavaan
eläkkeeseen.**      Huolehditaan työeläkejärjestelmän kestävyydestä ja
sukupolvien välisestä oikeudenmukaisuudesta niin, että palkasta perittävien
eläkemaksujen taso säilyy kohtuullisena, ja riittävä toimeentulo eläkkeellä
voidaan turvata myös tuleville sukupolville.


**2. Korjataan eläkejärjestelmän tasapainoa ja sukupolvivaikutuksia säännöllisin
väliajoin.**      Arvioidaan työeläkkeiden verotusta sukupolvi- ja
kestävyysnäkökulmasta. Parannetaan työeläkejärjestelmän kestävyyttä esimerkiksi
indeksijarrulla. Hillitään suurimpia eläkkeitä työeläkkeiden verotuksen
progressiolla.


**3. Puututaan eläkeläisköyhyyden syihin kokonaisvaltaisesti kehittämällä mm.
lääkekorvauksia ja asumistukijärjestelmää.**     Tavoitellaan kansaneläkkeen ja
takuueläkkeen tason korotusta ja pidetään kiinni indeksikorotuksista.
Ennaltaehkäistään naisten eläkeläisköyhyyttä uudistamalla perhevapaajärjestelmä
sekä huolehtimalla naisvaltaisten alojen palkkakehityksestä. Itsensä
työllistäjien ja yrittäjien eläketurva on uudistettava vastaamaan muuttuvan
työelämän tarpeita. Otetaan käyttöön yhdistelmäturva, jossa ihminen voi toimia
joustavasti vuoroin palkansaajana, vuoroin yrittäjänä.


### Ihmisoikeuksia kunnioittava feministinen, demokraattinen ja avoin yhteiskunta


Vihreät pitää oikeudenmukaisena sellaista yhteiskuntaa, jossa kaikille taataan
tasa-arvoiset mahdollisuudet ja jossa ihmisoikeudet sekä yhdenvertaisuus
toteutuvat myös käytännössä. Jokaisella ihmisellä on oikeus yhteiskunnan
tasa-arvoiseen jäsenyyteen.


Vihreät on feministinen puolue, joka edellyttää, että päätöksenteossa arvioidaan
päätösten sukupuolivaikutukset ja sosiaaliset vaikutukset. Feminismillä
tavoitellaan kaikille vapautta olla oma itsensä ja yhteiskunnan eriarvoisuutta
aiheuttavien valtarakenteiden aktiivista purkamista. Vihreä feminismi on
intersektionaalista eli moniperustaisen syrjinnän tunnistavaa ja sitä purkavaa.


Vihreiden demokratiakäsityksen mukaan valta kuuluu kaikille. Tavoitteena on,
että jokainen voi kantaa vastuuta ympäristöstä ja kokea olevansa osallinen
itseään ja yhteiskuntaa koskevassa päätöksenteossa.


Suomi toimii tietoyhteiskuntaesimerkkinä muulle maailmalle. Edelläkävijä on
älykäs ja avoin. Yhteiskunta edistää yksilöiden oikeuksia ja hyödyntää
teknologian mahdollisuuksia.


### Tavoite 1: Parannetaan kaikkien sukupuolten asemaa ja puretaan syrjiviä rakenteita


**1. Lisätään sukupuolivaikutusten arviointia julkisessa päätöksenteossa.**


**2. Parannetaan työelämän tasa-arvoa.**     Edistetään samapalkkaisuusohjelmaa
ja toteutetaan tasa-arvosuunnitelmat sukupuolten välisten palkkaerojen
kaventamiseksi. Vähennetään työelämän sukupuolittuneisuutta jo neuvolasta,
päiväkodista ja koulusta asti kannustamalla oppilaita tutustumaan
ennakkoluulottomasti koko työelämäkenttään. Sovelletaan pörssiyhtiöiden
hallituksiin 40 prosentin sukupuolikiintiötä.


**3. Varmistetaan Euroopan neuvoston naisiin kohdistuvan väkivallan ja
perheväkivallan vastaisen yleissopimuksen toimeenpanosuunnitelman toteutus.**
Varataan riittävät resurssit sopimuksen edellyttämiin toimiin ja palveluihin,
mm. kattavan turvakotiverkoston ja matalan kynnyksen tukikeskusten
perustamiseen. Varmistetaan, että turvakodit ovat esteettömiä. Kohdennetaan
väkivallan vastaista työtä myös väkivaltataipumuksia itsessään tunnistaville,
kaikki sukupuolet huomioiden. Ehkäistään myös miehiin kohdistuvaa väkivaltaa sen
kaikissa muodoissa.


**4. Turvataan jokaisen itsemääräämisoikeus uudistamalla lainsäädäntöä.**
Muutetaan rikoslain raiskausmääritelmä suostumuksen puutteeseen perustuvaksi.
Laajennetaan seksuaalisen ahdistelun määritelmää rikoslaissa kattamaan myös muu
ahdistelu kuin koskettelu. Poistetaan sovittelumenettely
lähisuhdeväkivaltatapauksista. Kriminalisoidaan pakkoavioliitot ja kielletään
kaikki lapsiavioliitot. Kielletään kaikki lasten ei-lääketieteelliset
ympärileikkaukset.


### Tavoite 2: Kohdellaan kaikkia perhemuotoja yhdenvertaisesti


**1. Muutetaan vanhemmuuden kustannukset jaettaviksi kaikkien työnantajien
kesken siirtämällä ne suoraan Kelan maksettaviksi.**


**2. Edistetään vanhempainvapaiden tasaisempaa käyttöä sukupuolten kesken
ottamalla käyttöön Vihreiden 6+6+6-malli.**     Mallissa vanhemmille kuuluu
kuusi kuukautta vanhempainvapaata ja kolmas kuuden kuukauden jakso on vapaasti
vanhempien kesken jaettavissa.


**3. Huomioidaan entistä paremmin erilaiset perheet.**     Poistetaan
lainsäädännöstä esteitä tasa-arvoiselle vuorovanhemmuudelle. Mahdollistetaan
kaksi tasavertaista osoitetta vuorovanhempien lapsille. Parannetaan
adoptioperheiden asemaa. Tunnustetaan monivanhempaiset perheet lainsäädännössä
ja lisätään sosiaali- ja terveydenhuollon ammattilaisten ja viranhaltijoiden
koulutusta monimuotoisten perheiden kohtaamisesta. Parannetaan yksinelävien
miesten ja miesparien, sukupuolivähemmistöjen sekä vammaisten perheen
perustamisen mahdollisuuksia. Laillistetaan sijaissynnytys sillä edellytyksellä,
että sijaissynnyttäjän osallistuminen hoitoon on vapaaehtoista eikä siihen liity
taloudellisen edun hankkimista.


**4. Korjataan sateenkaarivanhempien vanhemmuuden tunnustaminen.**     Luovutaan
käytännöistä, joissa vanhempi joutuu adoptoimaan oman lapsensa. Käytännöstä on
luovuttava kaikkien vanhempien kohdalla - ei vain klinikalla hedelmöityksessä
alkunsa saaneiden lasten tapauksessa.


**5. Vahvistetaan seksuaalioikeuksia.**     Mahdollistetaan lainsäädännöllä
abortin saaminen omalla päätöksellä 18 raskausviikkoon asti. Varmistetaan
mahdollisuus hoitoon pääsyyn kohtuullisessa ajassa. Tarjotaan alle 25-vuotiaille
nuorille maksuton ehkäisy, joka sisältää kaikki modernit ehkäisyvälineet ja
korkeatasoisen seksuaalineuvonnan. Lasketaan vapaaehtoisen sterilisaation
ikäraja 25 vuoteen.


**6. Tuetaan kaikenlaista vanhemmuutta.**     Varmistetaan, että perheille on
saatavilla tukea matalalla kynnyksellä ja ennaltaehkäisevästi. Synnytyksen
jälkeen tarjotaan kokonaisvaltaisesti tarvittavia palveluita aina
fysioterapiasta ja gynekologin palveluista keskusteluapuun. Tuetaan isyyttä
paremmin neuvoloissa. Helpotetaan työn ja perheen yhteensovittamista niin
pikkulapsiperheille kuin senioreiden läheisille helpottamalla osa-aikatyötä ja
lisäämällä joustavia työ- ja varhaiskasvatusmahdollisuuksia ja kotiin saatavan
tilapäisen lastenhoito- ja kotipalvelun saatavuutta.


### Tavoite 3: Tunnistetaan ja tunnustetaan sukupuolten moninaisuus


**1. Tehdään translakiin kokonaisvaltainen uudistus, jossa korjataan
transihmisiin kohdistuvat ihmisoikeusloukkaukset.**     Erotetaan juridinen ja
lääketieteellinen sukupuolen korjaus toisistaan. Otetaan juridisen sukupuolen
perustaksi henkilön oma ilmoitus ja itsemäärittely.
Lisääntymiskyvyttömyysvaatimus, lääketieteelliset ehdot ja vaatimus pysyvästä
sukupuoliroolissa elämisestä poistetaan sukupuolen vahvistamisen ehdoista.
Mahdollistetaan sukupuolen korjaushoidot myös niille, jotka eivät tunne
sopivansa kaksijakoiseen sukupuolimalliin. Poistetaan juridisen sukupuolen
vahvistamisen 18 vuoden ikäraja. Parannetaan translasten asemaa. Mahdollistetaan
murrosikää lykkäävän blokkerihoidon saatavuus.


**2. Lisätään mahdollisuus valita kolmas vaihtoehto juridiseksi sukupuoleksi.**
Siirrytään sukupuolineutraaleihin henkilötunnuksiin. Luovutaan nimien
jakamisesta naisten ja miesten nimiin.


**3. Intersukupuolisten lasten sukuelinkirurgia lopetetaan.**     Kielletään
intersukupuolisten lasten lääketieteellisesti ei-välttämättömät
sukuelinkirurgiset toimenpiteet. Koulutetaan neuvoloita ja muuta
terveydenhuoltoa tunnistamaan ja kohtaamaan intersukupuolisuus paremmin.
Mahdollistetaan ettei lapsen sukupuolta tarvitse määrittää väestörekisteriin
ennen kuin lapsi voi määrittää oman sukupuolensa.


### Tavoite 4: Varmistetaan esteettömyys ja saavutettavuus


**1. Kiinnitetään hallinnossa ja päätöksenteossa erityistä huomiota
esteettömyyteen.**     Varmistetaan esteettömyyden toteutuminen lainsäädännöllä
jo suunnitteluvaiheessa. Huomioidaan esteettömien asuntojen tarve
uudisrakentamisessa. Vanhoihin rakennuksiin on remontin yhteydessä tehtävä
tarvittavat korjaukset esteettömyyden takaamiseksi. Fyysisen esteettömyyden
lisäksi huomioidaan myös sosiaalisen esteettömyyden edistäminen yhteiskunnassa.


**2. Huolehditaan sähköisten palvelujen ja erilaisten teknisten ratkaisujen
esteettömyydestä ja selkokielisyydestä.**     Sähköisten palvelujen tulee olla
kaikkien saatavilla. Lisätään esteettömien verkkopalveluiden laatustandardien
käyttöönottoa. Sähköisille julkisille palveluille on oltava tarvittaessa myös
tarkoituksenmukaisia vaihtoehtoja.


**3. Varmistetaan joukkoliikenteen esteettömyys.**     Taataan ikäihmisille ja
vammaisille riittävästi matkapalveluja sekä ajantasaiset tiedot palvelujen
käytöstä. Tarjotaan kaikille pyörätuolilla liikkuville ilmainen julkisten
joukkoliikennevälineiden käyttö.


**4. Tehdään aktiivista yhteistyötä esteettömyystietoa tuottavien tahojen
kanssa.**     Uusia ratkaisuja tehtäessä kuullaan jo suunnitteluvaiheessa myös
kokemusasiantuntijoita.


### Tavoite 5: Maahanmuuttajat löytävät paikkansa tasaveroisina yhteisön jäseninä


**1. Moninkertaistetaan pakolaiskiintiö ja luodaan laillisia väyliä tulla
maahan.**     Lisätään turvallisia ja hallittuja reittejä tulla maahan
moninkertaistamalla pakolaiskiintiö, helpottamalla perheenyhdistämistä,
työskentelyä ja opiskelua sekä ottamalla käyttöön humanitaarinen viisumi.


**2. Korjataan turvapaikkapolitiikan puutteet ja varmistetaan
turvapaikanhakijoiden oikeusturva.**     Palautetaan asianmukainen ja
alkuvaiheeseen painottuva laadukas turvapaikkamenettely sekä oikeusturvatakeet.
Panostetaan pakolaisoikeuden erityisosaamiseen. Tunnistetaan tehokkaasti
erityisen haavoittuvassa asemassa olevat ihmiset, kuten ihmiskaupan uhrit ja
seksuaali- ja sukupuolivähemmistöihin ja uskonnollisiin vähemmistöihin kuuluvat.
Tehdään kokonaisarvio palasittain kiristyneestä turvapaikkapolitiikasta
oikeusturvan näkökulmasta.


**3. Taataan jokaisen oikeus perheeseen.**     Helpotetaan perheenyhdistämistä
poistamalla tulo- ja aikarajat kansainvälistä suojelua saaneilta sekä
kohtuullistamalla niitä muille. Puretaan hakemista haittaavia byrokraattisia
esteitä ja palautetaan perheenkokoajalle mahdollisuus jättää
perheenyhdistämishakemus Suomessa perheensä puolesta. Varmistetaan lasten
oikeuksien toteutuminen. Yhtenäistetään perheenyhdistämiskäytänteitä EU-tasolla.


**4. Edistetään inkluusiota ja ehkäistään segregaatiota eri ryhmien välillä.**
Huomioidaan työllisyyspalveluissa maahanmuuttajien erityistarpeet. Helpotetaan
kansalaisuuden saamisen kielitaitoedellytystä. Tuetaan erityisesti
maahanmuuttajanaisten kotoutumista ja varmistetaan, että jokaisella
maahanmuuttajanaisella on todellinen mahdollisuus osallistua kielikoulutukseen
ja kotouttavaan koulutukseen.


**5. Varmistetaan kaikille laadukas ja pitkäjänteinen kotoutumiskoulutus.**
Parannetaan kilpailutuskriteerejä tämän turvaamiseksi. Tehdään
kotoutumiskoulutuksesta subjektiivinen oikeus. Jokaisella maahanmuuttajalla on
oikeus opiskella suomea tai ruotsia vähintään vuosi. Tuetaan maahanmuuttajien
omaehtoista kielen opiskelua esimerkiksi opintoseteleillä.


**6. Edistetään maahanmuuttajien työllistymistä ja työperäistä maahanmuuttoa.**
Helpotetaan työ- ja opiskeluperusteisten oleskelulupien myöntämistä poistamalla
tarveharkinta.


**7. Ehkäistään paperittomuutta ja taataan paperittomien ihmisoikeudet.**
Myönnetään tilapäinen oleskelulupa kielteisen turvapaikkapäätöksen saaneille,
joita ei pystytä palauttamaan heidän kotimaahansa. Myönnetään muukalaispassi
sellaisille paperittomille, joiden työluvan esteenä on puuttuva
matkustusasiakirja. Taataan paperittomille välttämätön terveydenhuolto ja
toimeentulo sekä hätämajoitus.


### Tavoite 6: Parannetaan vähemmistöjen oikeuksia ja huolehditaan ihmisoikeuksien toteutumisesta


**1. Uudistetaan kansallinen ihmisoikeustoimintaohjelma kunnianhimoiseksi
yhteistyössä kansalaisjärjestöjen kanssa.**     Huomioidaan ohjelmassa Suomen
kansainvälisiltä ihmisoikeusvalvontaelimiltä saamat huomautukset ja taataan
ohjelman toimeenpanoon riittävät resurssit.


**2. Turvataan vammaisten oikeudet.**     Taataan vammaisten itsemääräämisoikeus
ja mahdollisuus tuettuun päätöksentekoon kaikissa tilanteissa. Luovutaan
vammaisten pitkäaikaisesta laitoshoidosta kokonaan ja korvataan se laadukkaalla
tehostetulla palveluasumisella, itsenäisen asumisen tuella sekä
pienryhmäkodeilla.


**3. Ratifioidaan saamelaisten oikeudet turvaava ILO:n alkuperäiskansasopimus.**
Saamelaisia koskeva lainsäädäntö on säädettävä YK:n alkuperäiskansojen
oikeuksien julistuksen mukaiseksi. Saamelaiskäräjien asemaa ja toimintaa on
vahvistettava ja oikeus itsemääräämiseen toteutettava. Saamelaisaluetta koskevat
maankäyttöhankkeet on neuvoteltava saamelaisten kanssa tasavertaisesti, turvaten
alkuperäiskansojen oikeudet perinteisiin maihin sekä perinteisten elinkeinojen
vaatimiin resursseihin. Saamelaisia koskevia kysymyksiä käsiteltäessä on
noudatettava vapaaseen ennakkotietoon perustuvan suostumuksen periaatetta (FPIC,
free, prior and informed consent).


**4. Elvytetään saamen kieliä.**     Toteutetaan opetus- ja kulttuuriministeriön
laatima saamen kielen elvyttämisohjelma saamen kielten elvyttämiseksi
viivytyksettä. Turvataan saamenkieliset kulttuuripalvelut ja tiedonvälitys.


**5. Toteutetaan uusi romanipoliittinen ohjelma.**     Romanipoliittisen
ohjelman toteuttamiseen varataan riittävät resurssit.


**6. Edistetään ruotsin kielen asemaa.**     Ruotsin kieli on luonnollinen ja
keskeinen osa suomalaisuutta, ja ruotsinkielisten kielellisten oikeuksien
toteutuminen turvataan


**7. Edistetään karjalankielisten kielellisiä oikeuksia.**     Vahvistetaan
karjalankielisten laillista asemaa ja elvytetään karjalan kieltä.


**8. Edistetään viittomakielisten kielellisten oikeuksien toteutumista.**


**9. Parannetaan kielivähemmistöjen asemaa mahdollistamalla useamman kuin yhden
äidinkielen rekisteröinti väestötietojärjestelmään.**     Tuodaan monikielisten
perheiden ja yksilöiden todellisuus näkyviin äidinkielten tilastoissa, joiden
pohjalta vähemmistökielisten palvelujen kysyntää arvioidaan.


**10. Tunnistetaan ihmiskaupan ja parituksen uhrit paremmin.**     Selkeytetään
lainsäädännössä ihmiskaupan ja parituksen määritelmiä. Luodaan viranomaisille
sitova toimintamalli ihmiskaupan uhrien tunnistamiseen ja auttamiseen sekä
ihmiskaupan ennaltaehkäisyyn. Muutetaan ulkomaalaislakia niin, ettei ihmiskaupan
uhreilla ole pelkoa tulla karkotetuksi maasta lain perusteella.


**11. Pelastetaan oikeusvaltio.**     Toimivassa oikeusvaltiossa perustuslakia
ja kansainvälisiä säännöksiä kunnioitetaan sekä ihmisoikeudet, perusoikeudet ja
demokratia toteutuvat. Vahvistetaan oikeuslaitoksen sekä yhdenvertaisuus-,
lapsiasiain- ja tasa-arvovaltuutetun toimintamahdollisuuksia.


**12. Hyvästä kuolemasta ihmisoikeus.**     Säädetään saattohoitolaki.
Varmistetaan, että laadukasta palliatiivista eli oireenmukaista hoitoa ja
saattohoitoa tarjotaan tasa-arvoisesti koko maassa. Mahdollistetaan tarkoin
kriteerein oikeus avustettuun kuolemaan parantumattomasti sairaan ja voimakasta
kärsimystä kokevan ihmisen vapaaehtoisesta, toistuvasta ja
oikeustoimikelpoisesta pyynnöstä.


**13. Lisätään rasismi rikoslakiin.**     Muutetaan yhdistyslakia niin, että
järjestäytynyt rasismi kielletään, ja rikoslakia niin että tällaiseen toimintaan
osallistuminen säädetään rangaistavaksi. Selvitetään lainsäädännön
mahdollisuudet puuttua vihapuheeseen.


**14. Varmistetaan, että valtio kohtelee kaikkia maailmankatsomuksia
tasavertaisesti.**     Uskonnollisia yhteisöjä kohdellaan samoin kuin muitakin
kolmannen sektorin toimijoita. Varmistetaan kirkkojen yhteiskunnallisten
tehtävien hoito.


### Tavoite 7: Edistetään suoraa demokratiaa ja avointa päätöksentekoa


**1. Lisätään kansalaisten suoria vaikuttamismahdollisuuksia.**     Edistetään
neuvoa antavia kansanäänestyksiä esimerkiksi kunnissa. Lisätään osallistavaa
demokratiaa, asukasdemokratiaa ja asiakasdemokratiaa. Taataan
kansalaisyhteiskunnan toimijoiden resurssit. Otetaan käyttöön kansalaiskysymys,
joka vastaa kansanedustajan tekemää kirjallista kysymystä. Allekirjoittajien
vaadittava määrä tulee tasapainottaa järjestelmän käyttökelpoisuuden ja
kuormittavuuden välillä.


**2. Aktivoidaan nuoriso mukaan päätöksentekoon.**     Lisätään koulujen
demokratiakasvatusta ja yhteiskunnallisen vaikuttamisen opetusta ja varmistetaan
oppilas- ja opiskelijakuntatoiminnan resurssit. Nuorten kuulemisvelvoitetta
päätöksenteossa vahvistetaan. Lasketaan äänioikeuden ja vaalikelpoisuuden
ikäraja kaikissa vaaleissa sekä kansalaisaloitteen ikäraja 16 vuoteen.


**3. Lisätään päätöksenteon avoimuutta.**     Luodaan Suomeen julkinen
lobbausrekisteri, joka koskee kaikkia kansanedustajia, ministereitä ja
tasavallan presidenttiä. Lisätään eduskunnan valiokuntien avoimia, verkkoon
lähetettäviä asiantuntijakuulemisia. Lisätään avoimuutta kunnan lautakuntien ja
kunnanhallitusten kokouksissa. Avataan valmisteltavat asiat vireilletulostaan
saakka avoimesti ihmisten seurattaviksi. Suojellaan väärinkäytösten esiintuojat
julkisen sektorin omistamissa yhtiöissä.


**4. Lisätään valtiontaloutta koskevan päätöksenteon avoimuutta.**
Kehysriihien valmistelun yhteydessä kuullaan kansalaisyhteiskunnan edustajia
sekä asiantuntijoita ja julkaistaan valmisteluasiakirjat.


**5. Kaikissa edustuksellisissa vaaleissa parannetaan suhteellisuuden
toteutumista.**     Esimerkiksi eduskuntavaaleissa huolehditaan siitä, että
vaalipiirit ovat väestöpohjaltaan riittävän suuria ja että valittavien
henkilöiden lukumäärä pidetään riittävänä.


### Tavoite 8: Tehdään Suomesta maailman älykkäin ja avoimin yhteiskunta


**1. Yksityisyyden suojan tasosta huolehditaan.**     Massavalvontaa ei sallita.
Julkisen sektorin käsitellessä henkilötietoja sähköisesti tulee henkilön
lähtökohtaisesti saada aina tieto käsittelystä. Ei oteta käyttöön
verkkoäänestystä.


**2. Laajennetaan julkisuuslain soveltamisalaa.**     Ulotetaan julkisuuslaki
koskemaan julkisen sektorin omistamia tai määräysvallassa olevia
oikeushenkilöitä. Valmistelun pohjaksi otetaan Ruotsin julkisuuslaki ja siitä
saadut kokemukset. Tietosuojavaltuutetulle annetaan lisätehtävä neuvoa
julkisuuslain soveltamista.


**3. Lisätään avoimia rajapintoja, avointa lähdekoodia ja avointa dataa.**
Julkisten tietojärjestelmien tulee tarjota avoimet rajapinnat. Julkisella
rahoituksella teetetyt ohjelmistot tulee julkaista avoimella lähdekoodilla.
Verovaroin tuotetut tilastotiedot, tutkimukset ja muut teokset avataan vapaaseen
käyttöön avoimella lisenssillä.


**4. Edistetään etätyötä ja -osallistumista.**     Julkisella sektorilla
lisätään etätyötä poliittisin päätöksin ja koulutetaan etätyövälineiden
käyttöön. Yksityisellä sektorilla parannetaan tietoutta etätyön
mahdollisuuksista ja hyödyistä. Otetaan käyttöön etäosallistuminen ja
-äänestäminen luottamuselimissä sekä mennään kohti paperittomuutta.


**5. Varmistetaan digitaalisesti säilytetyn informaation säilyvyys ja
luotettavuus.**     Huolehditaan siitä, että Suomella on oikeaksi varmennettua
digitaalista historiaa vielä sadankin vuoden päästä.


## Solidaarinen EU, kestävämpi globaalipolitiikka ja turvallisempi maailma


Vihreässä visiossa EU on yhä vahvempi, arvoihin pohjautuva liitto Euroopan
ihmisten ja valtioiden välillä. EU takaa perusoikeudet kaikille täällä
oleskeleville ja torjuu epäoikeudenmukaisuutta niin rajojensa sisällä kuin
niiden ulkopuolellakin. Globaaleissa pöydissä EU on aktiivinen toimija, joka
toimii ilmastonmuutoksen torjunnan, luonnonsuojelun, rauhan ja ihmisoikeuksien
edistämisen eturintamassa. Unionin jäseneksi ovat tervetulleita kaikki maat,
jotka täyttävät jäsenyyskriteerit ja ovat valmiita sitoutumaan niihin.


Vihreiden Suomi on aktiivinen toimija EU:n ytimessä. Vihreät haluavat uudistaa
euroaluetta ennakkoluulottomasti ja kaikkia esitettyjä ehdotuksia vakaasti
harkiten. Euron valuviat on korjattava siten, että euroalueella kyetään paremmin
ennaltaehkäisemään finanssi- ja pankkikriisejä ja niiden aiheuttamaa
inhimillistä kärsimystä.


Suomen kaiken toiminnan on lähdettävä Agenda 2030 -toimintaohjelman ja kestävän
kehityksen tavoitteiden edistämisestä. Kehityspolitiikassa köyhyyden ja
eriarvoisuuden vähentämisen, ihmisoikeusperustaisuuden sekä kehittyvien maiden
kansalaisten omien lähtökohtien on oltava painopisteitä. Talouspolitiikan niin
Suomessa kuin EU:ssa tulee perustua ihmisten ja ympäristön hyvinvoinnille ja sen
kansanvaltaista kontrollia on vahvistettava. Veronkierron, harmaan talouden ja
aggressiivisen verosuunnittelun vastaisen taistelun tulee olla talouspolitiikan
keskiössä.


Suomen turvallisuus- ja puolustuspolitiikka nojaa omaan puolustuskykyyn,
yhteistyöhön Ruotsin kanssa ja länsimaisiin yhteistyörakenteisiin. Naisten ja
nuorten osallistumista rauhan ja turvallisuuden rakentamiseen tulee tukea.


### Tavoite 1: Turvataan ihmisoikeudet ja toteutetaan kunnianhimoista ympäristö- ja ilmastopolitiikkaa kaikkialla EU:ssa


**1. Euroopan unioni vaatii jäsenvaltioiltaan EU:n perussopimuksen sekä sen
sisältämien demokratia- ja ihmisoikeusperiaatteiden noudattamista tarvittaessa
sanktioin.**


**2. Pidetään kiinni unionin asukkaiden oikeudesta yksityisyydensuojaan.**
Varmistetaan, ettei unionin alueelle luoda lainsäädäntöä eikä järjestelmiä,
jotka mahdollistavat kansalaisten laajan seurannan esimerkiksi tietoverkoissa.
Korostetaan yksityisyydensuojaa myös esimerkiksi Yhdysvaltain kanssa tehtävissä
sopimuksissa.


**3. Panostetaan inhimilliseen, pitkäjänteiseen ja tulokselliseen muuttoliikkeen
hallintaan.**      Turvataan paperittomien asema ja oikeudet unionin alueella.
Huomioidaan turvapaikanhakijoiden perhe- ja muut suhteet päätöksenteossa ja
annetaan heille oikeus vaihtaa maata. Edistetään EU-tasoista inhimillisyyteen
perustuvaa yhteisvastuuta muuttoliikekysymyksissä.


**4. Suomi on aktiivisesti mukana rakentamassa Euroopan sosiaalista ulottuvuutta
pohjoismaisen hyvinvointivaltion periaatteiden mukaisesti.**     Luodaan EU:n
laajuiset perusturvan ja työelämän sääntelyn vähimmäisstandardit, ensimmäisenä
askeleena kunkin maan mediaanituloon sidottu yhtenäinen eurooppalainen
vähimmäistoimeentulo. Tuetaan tasa-arvoa jakamalla vanhempainvapaat tasaisemmin
ja ulottamalla maksuton tai edullinen varhaiskasvatus kaikkiin jäsenmaihin.


**5. Tuetaan YK:n kestävän kehityksen tavoitteiden saavuttamista kaikkien Suomen
ja EU:n politiikan alojen johdonmukaisella toteutuksella.**     Agenda 2030:n ja
Pariisin sopimuksen toimeenpanon pitää näkyä kaikilla politiikan aloilla,
lainsäädännössä ja rahoituskehyksessä.


**6. Arvioidaan kaiken EU-politiikan ilmastovaikutukset ja päivitetään Pariisin
sopimuksen mukaiset päästötavoitteet kaikille politiikan sektoreille.**
Erityisen tarkastelun alle otetaan maankäyttö, maatalous, metsien hakkuut,
energiatehokkuus, liikenne, rakentaminen, lämmitys ja polttoaineet.
Tuontitavaralle asetetaan ilmastotullit.


**7. Nostetaan EU:n liikennepolitiikan kärkeen päästötön ja älykäs tulevaisuuden
liikennejärjestelmä.**     Tuetaan rahoituksella ja lainsäädännöllä julkisen
liikenteen ja pyöräilyn kehittämistä sekä siirtymistä älykkäisiin
liikennejärjestelmiin ja ilmastoystävällisempään liikenteeseen. Toteutetaan Rail
Baltica ja Suomenlahden alittava rautatietunneli. Korvataan nopeilla julkisilla
raideyhteyksillä mahdollisimman paljon lentoliikennettä kaikkialla Euroopassa.


**8. Vahvistetaan EU:n ympäristöpolitiikan toteutusta ja valvontaa.**
Valtuutetaan Euroopan ympäristökeskus valvomaan unionin ympäristölainsäädännön
toteutumista esimerkiksi tuotestandardien ja teollisuuslaitosten päästönormien
noudattamisen pistokoemaisilla tarkastuksilla. Varmistetaan unionin tasolla
Århusin sopimuksen mukainen ympäristöjärjestöjen oikeus viedä EU-päätösten
lainmukaisuus EU:n tuomioistuimen tarkastettavaksi. Edistetään komission
kestävän kasvun rahoitusta koskevan toimintasuunnitelman täysimittaista
toimeenpanoa.


### Tavoite 2: Lisätään EU:n kansanvaltaisuutta ja päätöksenteon läpinäkyvyyttä


**1. Demokratisoidaan EU-instituutioita.**     Kasvatetaan suorilla vaaleilla
valittavan parlamentin valtaa. Parlamentin oikeutta tehdä lakialoitteita
lisätään sekä laajennetaan sen budjettivaltaa. Annetaan parlamentille
verolainsäädännössä vastaava yhteispäättäjän asema kuin muussa
EU-lainsäädännössä. Siirrytään neuvostossa määräenemmistöpäätöksentekoon.
Valitaan jäsenmaiden ehdokkaat komissioon demokraattisesti ja esitetään
komissaariksi aina kahta eri sukupuolta olevaa ehdokasta. Edistetään Euroopan
parlamentin näkyvyyttä kansallisesti.


**2. Luodaan komissiolle ja Euroopan parlamentille taloudelliset keinot edistää
eurooppalaisen tason politiikkaa.**     Kasvatetaan maltillisesti unionin omia
tuloja ja talousarviota jäsenmaiden maksuosuuksia kasvattamalla sekä esimerkiksi
ilmailun hiilidioksidiveron, lentokenttäveron, muoviveron ja muiden vastaavien
ylikansallisten tulolähteiden avulla. Siirretään rahoitusta maataloustuista
sosiaalisen Euroopan rakentamiseen, tutkimus- ja innovaatiotoimintaan ja
turvallisuuden lisäämiseen.


**3. Varmistetaan, että päätöksenteon valmistelu tapahtuu kaikilla tasoilla
avoimesti ja kansalaisia osallistavasti.**     Tuetaan kansalaisten
kuulemisprosesseja ja osallistutaan niihin. Laajennetaan EU:n lobbausrekisteriä
niin, että se koskee kaikkia toimielimiä ja kaikkialla tapahtuvaa lobbausta.
Puolustetaan riippumatonta mediaa ja puututaan disinformaatioon Euroopan
laajuisesti. Tunnistetaan informaatiovaikuttaminen ja rajoitetaan sen
aiheuttamia vaikutuksia. Lisätään avoimuutta EU:n ministerineuvoston
kokouksissa. Säädetään hallintolaki varmistamaan hyvän hallinnon ja erityisesti
asiakirjajulkisuuden periaatteiden toteutuminen EU:n instituutioissa.


### Tavoite 3: Parannetaan kehitysyhteistyön laatua, avoimuutta ja vaikuttavuutta


**1. Suomi ja kaikki Euroopan maat täyttävät sitoumuksensa käyttää vähintään 0,7
prosenttia bruttokansantulostaan kehitysyhteistyöhön.**     Laaditaan vahva
kehitysyhteistyölaki, jossa luodaan suunnitelma ja aikataulu tavoitteeseen
pääsemiseksi vuoteen 2030 mennessä. Vähintään 0,2 prosentin
bruttokansantulo-osuus ohjataan vähiten kehittyneille maille.
Kehitysyhteistyövarojen käyttämiselle kotimaan pakolaiskuluihin asetetaan
prosentuaalinen katto.


**2. Suomen kehityspolitiikka on aidosti ihmisoikeusperusteista.**
Seksuaali- ja lisääntymisterveyteen sekä naisten, lasten, nuorten, vammaisten
ihmisten, alkuperäiskansojen ja seksuaali- ja sukupuolivähemmistöjen oikeuksiin
kohdennetaan riittävästi resursseja. Sukupuolten tasa-arvon läpileikkaavuus on
keskeistä kaikessa Suomen kehityspoliittisessa toiminnassa.


**3. Suomi tukee johdonmukaisesti monenkeskistä kehitysyhteistyötä ja
kansalaisyhteiskunnan moninaisuutta.**     Kansalaisyhteiskunnan vahvistaminen
on Suomen kehitysyhteistyön keskeisiä tavoitteita. Kansalaisjärjestöjen sekä
tehokkaiksi ja tulokselliseksi todettujen YK-järjestöjen kehitysyhteistyön
rahoitusta nostetaan ja mahdollistetaan monimuotoisen kansalaisyhteiskunnan työ
kehityskysymysten parissa myös Suomessa.


**4. Kehitysyhteistyövaroin tuettavat yritykset velvoitetaan noudattamaan
parhaita mahdollisiaverovastuullisuuden ja avoimuuden kriteereitä sekä
edistämään Suomen kehityspolitiikan tavoitteita.**


**5. Suomi kantaa oman oikeudenmukaisen osuutensa kehittyvien maiden
ilmastotoimien tukemisesta.**     Ilmastorahoituksen osuuden lisääminen ei saa
vähentää muita kehitysyhteistyövaroja. Päästöhuutokauppatulot osoitetaan
jatkossa kehitys- ja ilmastorahoitukseen. Suomi edistää ilmastopakolaisuuden
tunnistamista kansainvälisissä sopimuksissa.


**6. Suomen kehityspolitiikka on avointa, tuloksellista, ja vastuullista.**
Kannatamme kehitystulosten raportointia kansainvälisesti hyväksyttyjen avoimien
standardien mukaisesti. Edistämme ihmioikeusperustaista tulosperustaisuutta,
täten varmistaen että heikoimmassa asemassa olevat pääsevät osallisiksi Suomen
kehityspolitiikan tuloksista. Varmistetaan että Suomen ulko- ja kauppapolitiikka
johdonmukaisesti tukee kehityspolitiikan tavoitteita.


### Tavoite 4: Toteutetaan vastuullista raha- ja talouspolitiikkaa


**1. Pankkiunionin ja pääomamarkkinaunionin kehittämistä ja toimeenpanoa
jatketaan.**     Pankkivalvonnan tehtäviin tulee kuulua euroalueella pankkien
luottokelpoisuuden ja turvallisuuden valvonta, kuluttajasuoja ja kaatuvien
pankkien jälkihoito. Pääomamarkkinoiden käytäntöjä yhtenäistetään ja
läpinäkyvyyttä ja tilivelvollisuutta lisätään. Luodaan yhteinen
talletussuojajärjestelmä.


**2. Euroopan vakausmekanismin pohjalta kehitetään Euroopan valuuttarahasto.**
Rahaston tehtävänä on myöntää hätälainoja jäsenmaille. Mekanismin tulee olla
pysyvä, avoimiin kriteereihin perustuva ja selkein ehdoin rajattu. Kriisimaiden
rahoituksen tulee olla väliaikaista ja sen ehtona tulee olla sitoutuminen
sovittuun taloudenpitoon, hyvään hallintoon, korruption vastaisiin toimiin ja
perusoikeuksien noudattamiseen.


**3. Valuuttarahaston rinnalle luodaan mekanismi valtioiden hallittuun
velkajärjestelyyn.**     Velkajärjestely vahvistaisi sijoittajavastuuta ja loisi
jäsenmaille kannustimen toteuttaa yhdessä päätettyjä finanssipoliittisia
sääntöjä.


**4. Euromaiden finanssipolitiikan koordinaatiota vahvistetaan ja toteutetaan
EU:ssa aktiivista suhdanteita tasaavaa politiikkaa.**     Finanssipolitiikan
sääntöjä kehitetään siten, että niiden puitteissa voidaan paremmin huomioida
suhdannevaihteluiden aiheuttamat tarpeet valtion menoissa. Huomioidaan nykyistä
paremmin suurten ylijäämien vaikutukset liiallisten alijäämien lisäksi.
Rakennetaan yhteinen työttömyysvakuutusjärjestelmä tavalla, joka tasoittaa
suhdanteita mutta ei kannusta valtiota kasvattamaan menojaan.


**5. Pankkien kriisinhallintamekanismin käyttoonoton yhteydessä varmistetaan,
että myös yksityinen sektori kantaa vastuunsa rahoitusmarkkinoiden
ongelmatilanteissa.**      Pankit keräävät riskinoton tuottamat voitot, ja
silloin niiden on kannettava päävastuu myös riskinoton aiheuttamista ongelmista.
Julkisen sektorin ei pidä automaattisesti pelastaa esimerkiksi sellaisia
toimijoita, joiden kaatuminen ei uhkaa markkinoita vakavasti. Pankkien omaa
vastuuta ongelmatilanteiden ratkaisussa on vahvistettava edelleen.


**6. Kitketään aggressiivinen verosuunnittelu.**     Kansainvälisten yritysten
omistusjärjestelyiden ja rahavirtojen läpinäkyvyyttä lisätään maakohtaisen
talousraportoinnin avulla. Kehitetään maiden välistä automaattista verotietojen
vaihtoa entisestään. Toimeenpannaan kunnianhimoisesti EU:n veronkiertodirektiivi
ja sen sisältämä korkovähennyksiä koskeva sääntely. Hankintadirektiiviin
säädetään velvoite käyttää kilpailutuskriteerinä tilinpidon läpinäkyvyyttä ja
olla käyttämättä veroparatiiseja hyödyntäviä yrityksiä. Aggressiiviseen
verosuunnitteluun puututaan EU:n ja kansainvälisen tason toimilla. Säädetään
EU:n laajuinen yritysvastuulaki.


**7. Sovitaan EU-maiden yhteisestä yhteisöverokannan minimitasosta sekä
yhteisöveropohjasta epäterveen verokilpailun ehkäisemiseksi.**     Muutetaan
EU:n päätöksentekojärjestelmää siten, että normaalissa
lainsäädäntöjärjestyksessä voidaan säätää vähimmäistasoja sellaisille yritys-,
pääoma- ja ympäristöveroille, joiden tuotto menee kansallisen budjetin
katteeksi. Säädetään yhtenäiset yhteisöveropohjan laskentaperusteet.


**8. Otetaan käyttöön rahoitussektoriin kohdistuvia veroja.**     Suomi
kannattaa rahoitussektorille esitettyä, finanssijärjestelmää vakauttavaa
rahoitusmarkkinaveroa ja toimii aktiivisesti sen edistämiseksi. Ennen kuin
globaali rahoitusmarkkinavero saadaan voimaan, voidaan vero toteuttaa myös
pienemmän maaryhmän laajuisesti.


### Tavoite 5: Edistetään globaalien toimielinten demokratisoitumista


**1. Suomi edistää osana Euroopan unionia demokratian toteutumista
kansainvälisessä päätöksenteossa.**     YK:n hallintoa ja organisaatiota
uudistetaan ja sen työn vaikuttavuutta vahvistetaan. Kehittyvien maiden,
alkuperäiskansojen ja kansalaisyhteiskunnan osallistumismahdollisuuksia
kansainvälisten organisaatioiden toiminnassa parannetaan.


**2. Suomi edistää YK:n uudistamista tukemalla Maailman ympäristöjärjestön
perustamista, johon nykyinen YK:n ympäristöohjelma sulautetaan.**
Edistetään YK:n nuorisojärjestön perustamista, joka vastaisi nuorisoasioiden
koordinoinnista YK:ssa.


**3. Suomi tukee YK:n turvallisuusneuvoston rohkeaa uudistamista.**
Turvallisuusneuvostoreformissa tarkastellaan pysyvien jäsenmaiden määrää,
veto-oikeutta sekä kiertävän turvallisuusneuvostopaikan myöntämistä pysyvästi
sekä Afrikan että latinalaisen Amerikan maille.


**4. Edistetään YK:n alaisten veroneuvottelujen aloittamista vuosittaisten
ilmastoneuvottelujen tapaan.**     Verovälttelyn kitkeminen ja verojärjestelmän
uudistaminen ovat globaali haaste. Sen ratkaiseminen edellyttää foorumia, johon
kaikilla mailla on tasavertainen mahdollisuus osallistua.


### Tavoite 6: Edistetään reilua kauppapolitiikkaa


1. Ajetaan EU:n tuleviin kauppa- ja investointisopimuksiin sitovia kestävän
kehityksen standardeja sekä ihmisoikeussuojaa.     Ympäristönsuojelua, työoloja
ja sosiaalisia oikeuksia koskevaa lainsäädäntöä ei saa rajoittaa
investointisuojalausekkein. Kauppa- ja investointisopimuksiin ei tule hyväksyä
investointisuojalausekkeita, jotka antavat ulkomaiselle sijoittajalle oikeuden
sivuuttaa riitojen ratkaisussa kotimaiset oikeusasteet.


2. Jatketaan YK:n liike-elämää ja ihmisoikeuksia koskevien periaatteiden
toimeenpanoa asettamalla yritysten ihmisoikeuksia koskeva huolellisuusvelvoite
ja yritysvastuuraportointi sitoviksi säännöiksi.     Suomi edistää tavoitetta
myös kansainvälisesti ja tukee sitovan kansainvälisen sopimuksen aikaansaamista.
Valmistellaan yritysvastuulaki.


3. Kehittyvien maiden kilpailukykyä ei heikennetä tuotteiden
tuontirajoituksilla.     Tuontirajoituksia ja tulleja voidaan kuitenkin käyttää
epäeettisesti ja epäekologisesti tuotettuja tuotteita kohtaan.


4. EU:n jäsenmaat mitätöivät Kansainvälisen valuuttarahaston määritelmän
mukaisten HIPC-maiden (heavily indebted poor countries) ulkomaanvelat kestävälle
tasolle.


5. Maataloustukien määrää sekä erityisesti vientitukia vähennetään hallitusti.
Teollisuusmaiden tuettu maatalous tekee kolmansien maiden heikossa asemassa
olevasta ruuantuotannosta yhä huonommin kannattavaa. Maataloustukia tulisi
suunnata enemmän kestävään tuotantoon ja ekosysteemipalveluihin.


### Tavoite 7: Päivitetään turvallisuus- ja puolustuspolitiikka vastaamaan tämän päivän uhkiin ja turvaamaan yhteiskunnan elintärkeitä toimintoja


**1. Suomen turvallisuuspolitiikassa varaudutaan uudenlaisiin uhkiin.**
Varaudutaan ilmastonmuutoksen, luonnonkatastrofien, eriarvoisuuden kasvun,
hybridivaikuttamisen ja muiden niiden kaltaisten, ei-sotilaallisten uhkien
mahdollisuuteen. Lisätään kansalaisten medialukutaitoa ja tuetaan eurooppalaisen
hybridiosaamiskeskuksen toimintaa. Turvataan Suomen huoltovarmuutta kaikissa
olosuhteissa.


**2. Parannetaan sisäistä turvallisuutta ehkäisemällä syrjäytymistä.**
Terrorismin ja radikaalien ääriliikkeiden pesiytyminen Suomeen torjutaan
tehokkaalla viranomaisyhteistyöllä, ehkäisemällä syrjäytymistä ja suuntaamalla
poliisin ja muiden viranomaisten resursseja ennaltaehkäisevään työhön.
Vihapuheeseen puututaan. Poliisien määrää ei vähennetä, ja erilaisista etnisistä
ja uskonnollisista taustoista tulevien poliisien määrää lisätään.


**3. Vahvistetaan kykyä kyberuhkien torjuntaan.**     Rakennetaan
kyberuhkatiedon jakelujärjestelmä ja muodostetaan toimialakohtaiset vasteryhmät
torjumaan kyberhyökkäyksiä. Kasvatetaan kansalaisten kyberosaamista
peruskouluista alkaen ja lisätään alan tutkimus- ja kehitysrahoitusta.
Varmistetaan puolueiden kyky puolustautua kyberhyökkäyksiltä toteuttamalla
kaikissa eduskuntapuolueissa tietoturva-auditointi eduskuntakausittain.


**4. Suomi toteuttaa feminististä ulko- ja turvallisuuspolitiikkaa.**     Suomi
edistää aktiivisesti YK:n turvallisuusneuvoston päätöslauselmien "Naiset, rauha
ja turvallisuus" sekä "Nuoret, rauha ja turvallisuus" toimeenpanoa osana Suomen
ja EU:n kriisinhallintaa. Rauhanvälityksen, kriisinhallinnan ja humanitaarisen
avun resurssit turvataan.


**5. Uudistetaan asevelvollisuus sukupuolia tasa-arvoisesti kohtelevalla
tavalla.**     Ensimmäisenä askeleena ulotetaan kutsunnat koskemaan koko
ikäluokkaa. Pitkän aikavälin tavoitteena on vapaaehtoinen asepalvelus, johon
voidaan kulkea valikoivan asevelvollisuuden kautta. Riittävästä puolustuskyvystä
ja valmiudesta huolehditaan kaikissa tilanteissa. Tasa-arvoa ja moninaisuuden
huomioimista armeijassa parannetaan määrätietoisesti. Omantunnon syistä aseista
kieltäytyvää ei tule rangaista.


**6. Tiivistetään Suomen ja Ruotsin puolustusyhteistyötä.**     Suomen ja
Ruotsin syvempi yhteistyö lisää koko Itämeren alueen vakautta. Puretaan
yhteistyön syventämisen lainsäädännöllisiä esteitä. Edistetään Suomen ja Ruotsin
välisen, yhteiset turvatakuut sisältävän puolustusyhteistyösopimuksen
solmimista.


**7. Edistetään Euroopan unionin turvallisuus- ja puolustusyhteistyön
syventämistä.**      Edistetään pysyvän rakenteellisen puolustusyhteistyön
syventämistä EU:ssa. Yhteistyön pitkän tähtäimen tavoitteena tulee olla säästöt
kansallisessa puolustusbudjetissa.


**8. Suomi allekirjoittaa YK:n ydinasekieltosopimuksen.**     Suomi edistää myös
kansainvälisen autonomiset asejärjestelmät kieltävän sopimuksen aikaansaamista.


**9. Tiukennetaan Suomen asevientilinjaa.**     Suomi pidättäytyy asekaupoista
sellaisten maiden kanssa, jotka rikkovat kansainvälisiä ihmisoikeussopimuksia
tai asekauppasopimuksia tai joiden humanitaarinen ja ihmisoikeustilanne on
heikko.


**10. Vihreät ei näe NATO-jäsenyyttä ajankohtaisena, mutta
turvallisuuspoliittisen tilanteen muuttumista on jatkuvasti seurattava.**



