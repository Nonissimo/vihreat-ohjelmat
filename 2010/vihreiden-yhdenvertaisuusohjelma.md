---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:21.732796
title: Vihreiden yhdenvertaisuusohjelma
type: erityisohjelma
url: https://www.fsd.tuni.fi/pohtiva/ohjelmalistat/VIHR/958
year: 2010
---


# Vihreiden yhdenvertaisuusohjelma


*Hyväksytty valtuuskunnassa 7.3.2010*     HUOM: Tälle versiolle ei ole vielä
tehty kielenhuoltoa.


**Sisällysluettelo**


Esipuhe: Kuvittele     Johdanto: Yhdenvertaisuus on vapautta     Kaikki
erilaisia, kaikki samanarvoisia     Sukupuoli ja sen ilmaisu     Seksuaalinen
suuntautuminen     Luokka     Vammaisuus, terveys, ruumis ja ikä     Etninen
tausta, kieli ja kulttuuri     Vakaumus ja elämäntapa     Moniperusteinen
syrjintä     Yhdenvertaisuus kautta yhteiskunnan     Päätöksenteko ja
osallistuminen     Kasvatus ja koulutus     Työelämä     Palvelut ja
asevelvollisuus     Sosiaaliturva ja verotus     Julkinen tila     Media ja
tietoyhteiskunta     Lähisuhteet ja väkivalta     Kehitysyhteistyö
Toimenpiteet: kohti täyttä yhdenvertaisuutta     Päätöksenteko ja osallistuminen
Lainsäädäntö ja viranomaistoiminta     Kasvatus ja koulutus     Työelämä ja
perhe     Hyvinvointiyhteiskunta ja palvelut     Media ja tietoyhteiskunta
Lähisuhteet ja väkivalta     Maahanmuutto ja kehitysyhteistyö


## Esipuhe: Kuvittele


Kuvittele maailma, jossa yhdenvertaisuus on toteutunut. Miltä se näyttäisi?


Ihmiset kohtaisivat toisensa ihmisinä, ei stereotyyppeinä tai karikatyyreinä.
Jokainen voisi hengittää vapaammin. Yhdenvertaisessa maailmassa olisi vähemmän
ahdistusta ja masennusta, itsemurhia ja väkivaltaa, alistamista ja
syrjäytymistä.


Tällainen maailma on tavoittelemisen arvoinen. Yhdenvertaisuusohjelmassa Vihreät
esittää arvion maailman tiellä olevista esteistä ja tukun keinoja raivata niitä.


Ohjelmassa on haettu uudenlaisia tapoja lähestyä aihetta. Yhdenvertaisuutta ei
haluta nähdä vain


* kielteisen kautta syrjinnän puutteena, vaan myös myönteisenä, vapauttavana tilana
* kapeasti vähemmistöjä koskevana, vaan kaikkia – myös enemmistöjä – hyödyttävänä
* suvaitsevaisuutena erilaisuutta kohtaan, vaan myös ihmisten ainutkertaisuuden hyväksyntänä
* hyväntekeväisyytenä heikkoja kohtaan, vaan myös ihmisten voimaannuttamisena olemaan oma itsensä


Monia yhdenvertaisuuteen liittyviä kysymyksiä on käsitelty Vihreiden muissa
ohjelmissa. Esimerkiksi talousjärjestelmää tarkastellaan elinkeinopoliittisessa
ohjelmassa ja hyvinvointiyhteiskuntaa mm. koulutuspoliittisessa ohjelmassa sekä
terveyspoliittisissa linjauksissa. Eri ryhmien kannalta teemaa on lähestytty
myös mm. ikääntymispoliittisessa ohjelmassa, maahanmuuttopolitiikkaa linjaavissa
papereissa ja vammaispoliittisissa tavoitteissa.


Tämä ohjelma rakentuu neljästä osiosta. Ensimmäisessä johdatellaan
yhdenvertaisuuteen ja tarkastellaan syrjintää yleisesti. Toisessa käsitellään
piirteitä ja ryhmiä, joiden perusteella ihmisiä kohdellaan epäyhdenvertaisesti.
Kolmannessa samaa kenttää lähestytään ristikkäisestä suunnasta: yhteiskunnan ja
kulttuurin eri lohkojen kautta. Ohjelman päättää lista toimenpide-ehdotuksista.
Tällä ohjelmalla Vihreät haluaa tehdä maailmaa, jossa yhdenvertaisuus voi
toteutua.


## Johdanto: Yhdenvertaisuus on vapautta


Kaikki ihmiset ovat samanarvoisia. Näin sanovat perustuslaki, direktiivit ja
kansainväliset sopimukset. Näin kertovat useat uskonnot ja maailmankatsomukset
sekä monien omatunto.


Yhdenvertaisuuden tiellä on kuitenkin paljon esteitä. Ihmisiä asetetaan
eriarvoiseen asemaan niin luokan, seksuaalisuuden, syntyperän, iän, sukupuolen
kuin vaikkapa vakaumuksen perusteella. Ongelmat voivat ilmetä loukkaavana
puheena kaduilla tai televisiossa, syrjintänä lainsäädännössä tai
viranomaistoiminnassa, epäasiallisena kohteluna työpaikoilla tai kouluissa,
häirintänä tai jopa avoimena väkivaltana.


Ihminen voi olla moninkertaisesti syrjitty, ensin yhden ja sitten toisen
piirteen takia. Tuplasyrjityksi voi joutua myös ensin vähemmistöön kuulumisen
takia ja sitten vähemmistönä toisen vähemmistön sisällä. Esimerkiksi vammainen
romani, ikääntynyt maahanmuuttaja, lihava homo tai köyhä suomenruotsalainen voi
kohdata haasteita kaksin verroin. Mihinkään ryhmään kuuluminen ei kuitenkaan tee
ihmisestä automaattisesti sorrettua – eikä etenkään sortajaa.


Paljon on kyse omista asenteistamme. Miten kohtaamme toisen ihmisen, miten
työskentelemme voittaaksemme ennakkoluulomme. Tästä kaikilla on osaltaan vastuu.


Yhteiskunnalliset ja kulttuuriset rakenteet ja käytännöt vaikuttavat kuitenkin
ratkaisevasti olemisen ehtoihin. Ympäristö jättää jälkensä. Yhdenvertaisuus
edellyttää merkittäviä rakenteellisia muutoksia ja yhteiskunnallisia päätöksiä.
Syrjinnän poistamista ei voi sälyttää vain yksilöiden harteille.


Erilaisuuden voi nähdä voimavarana. Omasta ainutlaatuisuudesta saa identiteetin
rakennuspuita. Mieheydestä ja naiseudesta, kuuroudesta ja hyvästä kuulosta,
saamelaisuudesta ja savolaisuudesta tai vaikka bi- ja heteroseksuaalisuudesta
voi pyrkiä tekemään vahvuuden. Tai sitten pitää minuudelle arvokkaina ihan muita
tekijöitä.


Jokainen ihminen on moninainen. Ihmisiä ei voi pelkistää yksittäisiin
ominaisuuksiin eikä ymmärtää vain ryhmien edustajina. Esimerkiksi jokainen homo
on paljon muutakin kuin pelkkä seksuaalisen suuntautumisensa.


Samoin käsite "maahanmuuttaja" kätkee taakseen valtavan kirjon. Ruotsista työn
perässä muuttaneella insinöörinaisella voi olla vähemmän yhteistä
lukutaidottoman somalinaisen kuin syntyjään suomalaisen insinöörimiehen kanssa.
Sama voi koskea korkeakoulutettua kaupunkilaissomalia ja hänen kouluttamatonta
maalaisserkkuaan.


Kaikki kuuluvat johonkin vähemmistöön. Kieli- ja seksuaalivähemmistöt,
vammaiset, uussuomalaiset, mielenterveyskuntoutujat sekä ikääntyneet kattavat
yksin miljoonia suomalaisia. Miehetkin ovat niukassa vähemmistössä.


Yhdenvertaisessa maailmassa mies voi vapaasti jäädä kotiin lapsen kanssa,
hakeutua hoitoalalle tai itkeä avoimesti ilman, että sitä koetaan oudoksi,
saatikka huonoksi. Keski-ikäinen voi vapaasti opiskella tai päättää olla
hankkimatta lapsia ilman kummeksuntaa tai painostusta. Hetero voi vapaasti
nauttia koko seksuaalisuudestaan ilman kapeita malleja, leimaantumisen pelkoa
tai häpeää. Yhdenvertaisuus ei ole silti vain vähemmistöjen tai suoranaista
syrjintää kokeneiden etu, vaan siitä hyötyvät kaikki.


Yhdenvertaisuus merkitsee vapautta olla oma itsensä, johonkin ryhmään kuulumatta
tai piirteeseen identifioitumatta. Se tarkoittaa kuitenkin myös oikeutta kuulua
ryhmään ja jakaa identiteetti muiden kanssa, oli kyse sitten alkuperäiskansan
kulttuurista tai vaikkapa aatteellisesta yhteisöstä.


Yhdenvertaisuus ei ole vain syrjinnän puutetta. Se vapauttaa taustojen ja
ominaisuuksien kahleista. Se muuttaa rakenteita luomaan mahdollisuuksia. Se
auttaa voimaantumaan ja näkemään ainutkertaisuuden vahvuutena.



> 
> **Laatikko: Yhdenvertaisuus laeissa ja kansainvälisissä sopimuksissa**
> 
> 
> Ihmisten yhdenvertaisen kohtelun vaatimus ja syrjinnän kielto on kirjattu niin
> Suomen lakeihin kuin kansainvälisiin sopimuksiinkin. Perustuslain 6 §:n mukaan
> ketään ei saa ilman hyväksyttävää perustetta asettaa eri asemaan sukupuolen,
> iän, alkuperän, kielen, uskonnon, vakaumuksen, mielipiteen, terveydentilan,
> vammaisuuden tai muun henkilöön liittyvän syyn perusteella.
> 
> 
> Yhdenvertaisuudesta on säädetty erikseen yhdenvertaisuuslaissa, jossa
> syrjinnällä tarkoitetaan
> 
> 
> 1) sitä, että jotakuta kohdellaan epäsuotuisammin kuin jotakuta muuta
> kohdellaan, on kohdeltu tai kohdeltaisiin vertailukelpoisessa tilanteessa
> (välitön syrjintä);     2) sitä, että näennäisesti puolueeton säännös, peruste
> tai käytäntö saattaa jonkun erityisen epäedulliseen asemaan muihin vertailun
> kohteena oleviin nähden, paitsi jos säännöksellä, perusteella tai käytännöllä on
> hyväksyttävä tavoite ja tavoitteen saavuttamiseksi käytetyt keinot ovat
> asianmukaisia ja tarpeellisia (välillinen syrjintä);     3) henkilön tai
> ihmisryhmän arvon ja koskemattomuuden tarkoituksellista tai tosiasiallista
> loukkaamista siten, että luodaan uhkaava, vihamielinen, halventava, nöyryyttävä
> tai hyökkäävä ilmapiiri (häirintä);     4) ohjetta tai käskyä syrjiä.
> 
> 
> Yhdenvertaisuuslaki edellyttää, että viranomaisten tulee edistää
> yhdenvertaisuutta tavoitteellisesti ja suunnitelmallisesti sekä vakiinnuttaa
> hallinto- ja toimintatavat, joilla varmistetaan yhdenvertaisuuden edistäminen
> valmistelussa ja päätöksenteossa. Viranomaisten tulee erityisesti muuttaa niitä
> olosuhteita, jotka estävät yhdenvertaisuuden toteutumista. Yhdenvertaisuuden
> toteutumista valvoo Suomessa kaksi valtuutettua. Sukupuolten tasa-arvoa seuraa
> tasa-arvovaltuutettu ja etnistä syrjintää ja ulkomaalaisten asemaa
> vähemmistövaltuutettu.
> 
> 
> EU:ssa yhdenvertaisuuteen ohjaavat useat direktiivit. Periaate on kirjattu myös
> EU:n perusoikeuskirjaan ja Euroopan ihmisoikeussopimukseen.
> 
> 
> Lisäksi Suomi on sitoutunut yhdenvertaisuuden edistämiseen kansainvälisissä
> sopimuksissa. Esimerkiksi YK:n ihmisoikeuksien yleismaailmallisessa
> julistuksessa todetaan: "Jokainen on oikeutettu kaikkiin tässä julistuksessa
> esitettyihin oikeuksiin ja vapauksiin, ilman minkäänlaista rotuun, väriin,
> sukupuoleen, kieleen, uskontoon, poliittiseen tai muuhun mielipiteeseen,
> kansalliseen tai yhteiskunnalliseen alkuperään, omaisuuteen, syntyperään tai
> muuhun tekijään perustuvaa erotusta."
> 
> 
> 


## Kaikki erilaisia, kaikki samanarvoisia


### Sukupuoli ja sen ilmaisu


Sukupuolten tasa-arvossa on saavutettu merkittäviä edistysaskelia. Esimerkiksi
naisten osuus johtopaikoilla on kasvanut ja kuva hyväksyttävästä mieheydestä
monipuolistunut.


Sukupuoli tai sen ilmaisu rajoittaa kuitenkin edelleen monien yhdenvertaisuutta.
Tasa-arvon haasteet ovat myös muuttuneet ja monipuolistuneet. Yhä useammin on
huomattu monien miesten joutuvan heikompaan asemaan sukupuolensa takia.


Eri sukupuolet joutuvat nykypäivän Suomessa syrjityiksi eri tilanteissa ja eri
tavoin. Siksi miesten valtapiiri yhtäällä ja naisten valtapiiri toisaalla
vallitsevat yhtä aikaa. Yhteiskunnassa tulee pyrkiä ratkomaan kaikkien
sukupuolten tasa-arvo-ongelmia.


Poliittinen ja taloudellinen valta on perinteisesti keskittynyt erityisesti
miehille. Vaikka naiset ovat korkeammin koulutettuja ja hyvin edustettuja
lähiesimiesasemissa, on johtajista ja ylimmistä virkahenkilöistä naisia vasta
vajaa kolmannes. Kansanedustajista naisia on 40 prosenttia, kaupunginjohtajista
11 prosenttia ja päivälehtien päätoimittajista vain 3 prosenttia. Kaikista
pörssiyhtiöistä vain puolessa on edes yksi nainen hallituksessa, ja suurimpien
pörssiyhtiöiden hallitusten jäsenistä naisia on 15 prosenttia.


Kokoaikatyössä naisen euro on 80 senttiä. Palkkaeroa selittävät erityisesti
miesten ja naisten sijoittuminen eri ammatteihin ja toimialoille sekä erot
työajoissa. Nuoret ja varhaiskeski-ikäiset naiset ovat tuplasti niin usein
määräaikaisessa työsuhteessa kuin miehet. Vanhemmuuden kustannusten
painottuminen naisten työnantajille kannustaa palkkaamaan naisia ensisijaisesti
määräaikaisiin työsuhteisiin.


Toisilla alueilla taas miehet ovat heikommassa asemassa. Pojat menestyvät
kouluissa keskimäärin tyttöjä huonommin, eikä koulujärjestelmä onnistu estämään
joidenkin poikien syrjäytymistä. Miehet jäävät vähemmistöön myös
korkeakoulutuksessa. Asevelvollisuus on pakollinen vain miehille, mutta
vapaaehtoinen naisille. Julkisella sektorilla sosiaali- ja terveydenhuollon
johtajista alle viidennes ja kulttuurilaitostenkin johtajista vain noin
neljännes on miehiä. Miesten eliniän odote on Suomessa keskimäärin seitsemän
vuotta alhaisempi kuin naisten.


Raju sukupuolittuminen vinouttaa päätöksentekoa. Esimerkiksi kun Elinkeinoelämän
valtuuskunta pyysi noin viideltäkymmeneltä talous- ja teknologia-alan
asiantuntijalta lausuntoa, joukkoon valittiin vain miehiä. Vastaavasti sosiaali-
ja terveysministeriön tasa-arvoyksikön kaikki työntekijät ovat naisia.


Tasa-arvotyötä riittää perheissä. Naiset jäävät miehiä useammin kotiin hoitamaan
lapsia ja tekevät suuren osan kotitöistä. Isyysvapaan pitää kyllä 3/4 miehistä,
mutta vanhempainvapaalle jää enää viisi prosenttia. Kotihoidon tuella lapsiaan
hoitavista miehiä on kuutisen prosenttia. Erotilanteissa ja huoltajuuskiistoissa
taas isillä on usein vaikeuksia saada puolustettua asiaansa.


Väkivaltakin saa sukupuolittuneita muotoja. Enemmistö lähisuhdeväkivallan
uhreista on naisia. Kuva on kuitenkin moniulotteinen. Väkivaltaa harjoittavat
eri sukupuoliin kuuluvat ihmiset niin miehiä, naisia kuin lapsiakin kohtaan, ja
arviot esiintyvyydestä vaihtelevat tutkimuksesta ja tarkastelutavasta riippuen.
Esimerkiksi nuorten keskinäisen seurusteluväkivallan uhreista enemmistö on
poikia.


Seksuaalista ja sukupuolista häirintää kohdistuu kaikkiin sukupuoliin, mutta
erityisesti naisiin. Häirintä voi olla alatyylistä vihjailua, halventavaa
puhetta tai fyysisen koskemattomuuden loukkaamista. Poliisin tietoon tulevat
raiskaukset kohdistuvat yli 99-prosenttisesti naisiin ja tyttöihin. Sen sijaan
katuväkivallassa uhreiksi joutuvat keskimääräistä useammin miehet.


Kaikkeen väkivaltaan pitää puuttua määrätietoisesti riippumatta uhrin tai
tekijän sukupuolesta, mutta väkivallan torjunta voi vaatia sukupuolittain ja
ikäryhmittäin suunnattuja erityistoimia. Ihmisryhmien leimaaminen ei sen sijaan
auta.


Jäykät sukupuoliroolit haittaavat kaikkia. Perinteinen miehen rooli lisää
esimerkiksi tapaturma- ja työuupumisriskiä, kun taas perinteinen naisen rooli
painottaa perhettä ja ulkonäköä heikentäen mahdollisuuksia menestyä töissä ja
yhteiskunnassa.


Tiukka jako kahteen sukupuoleen ei kuvaa todellisuutta onnistuneesti. Sukupuoli
asettuu tavallaan janalle: naiseus ja mieheys ovat moninaisia. Trans- ja
intersukupuoliset voivat kokea kuuluvansa eri sukupuoleen tai tuntea valinnan
miehen ja naisen välillä vieraaksi. Transvestiitit taas haluavat ilmaista
sukupuoltaan totutusta poikkeavalla tavalla kuten mies pukeutumalla naiseksi.


Sukupuolivähemmistöihin kohdistuu sukupuoli-identiteetin tai sen ilmaisun takia
edelleen paljon ennakkoluuloja ja syrjintää.


### Seksuaalinen suuntautuminen


Seksuaalivähemmistöihin kuuluvien homojen, lesbojen ja biseksuaalien asema on
parantunut asenteiden ja lainsäädännön kehittymisen ansiosta. Parisuhdelaki
antoi samaa sukupuolta oleville pareille oikeuden virallistaa suhde ja laki
sisäisestä adoptiosta mahdollisuuden adoptoida puolison lapsi.


Rekisteröidyssä parisuhteessa ei kuitenkaan ole kaikkia samoja oikeuksia eikä
velvollisuuksia kuin avioliitossa. Esimerkiksi pari ei voi adoptoida lasta
yhdessä eikä sillä ole automaattisesti oikeutta yhteiseen sukunimeen. Suurin ero
on symbolinen: samaa sukupuolta olevat parit asetetaan laissa eriarvoiseen
asemaan.


Seksuaalivähemmistöihin kuuluvista ihmisistä noin neljäsosa on kokenut syrjintää
työelämässä. Sosiaali- ja terveyspalvelujen käyttäjinä vähemmistöjä ei aina
oteta riittävästi huomioon. Koulujen opetusmateriaali perustuu usein
hetero-oletukselle, eikä seksuaalisuuden ja sukupuolen moninaisuus tule
opetuksessa kunnolla esiin. Viranomaisten tietämys seksuaalisen suuntautumisen
ja sukupuolen moninaisuudesta on heikkoa, eikä syrjintään puuttuminen kuulu
erityisesti minkään viranomaisen vastuulle.


Syrjivät asenteet purkautuvat pahimmillaan häirintänä ja väkivaltana. Vuonna
2008 poliisille tehtiin 23 rikosilmoitusta, joissa teon syynä pääteltiin olleen
uhrin kuuluminen seksuaali- tai sukupuolivähemmistöön. Useimmiten kyse oli
pahoinpitelystä tai loukkauksista. Valtaosa viharikoksista jäänee kuitenkin
raportoimatta, koska poliisi ei tunnista vihaelementtiä tai uhrit eivät uskalla
ilmoittaa rikosta.


### Luokka


Yksi ihmisiä eniten eriarvoistava tekijä on luokka. Köyhän ihmisen
mahdollisuudet osallistua yhteiskuntaan, edetä elämässä ja voida hyvin ovat
usein heikommat kuin hyvätuloisilla. Rajoittavaa ei ole vain absoluuttinen, vaan
myös suhteellinen köyhyys: se, että pärjää selvästi heikommin kuin ihmiset
ympärillä keskimäärin.


Osattomuudesta on vaarassa tulla itseään vahvistava kierre. Heikosti pärjäävä ei
välttämättä osaa tai jaksa vaatia itselle kuuluvia oikeuksia, kouluttautua tai
elää terveellisesti. Köyhyys ja matala koulutustaso lisäävät selvästi
sairastamisen riskiä. Näin köyhän voi olla vaikea päästä köyhyydestään.
Huono-osaisuus uhkaa myös periytyä: köyhän perheen lapsella on kaksinkertainen
riski olla aikuisenakin köyhä. Syrjäytymisen riskitekijät ovat usein
tunnistettavissa jo lapsuudessa.


1990-luvun laman jälkeen suomalaisten tuloerot ovat kasvaneet teollisuusmaiden
nopeinta tahtia. Tulonjaon epätasaisuutta kuvaava Gini-indeksi kasvoi vuosina
1995–2008 Suomessa lähes kolmanneksella. Pienituloisten osuus väestöstä on
kasvanut vuodesta 1990 kahdella kolmanneksella.


Lapsiperheköyhyys on kymmenessä vuodessa peräti 2,5-kertaistunut. Lähes
neljännes yhden vanhemman perheistä saa toimeentulotukea.


Paisuvat tuloerot uhkaavat sysätä osan väestöstä syrjään ja heikentää
yhteenkuuluvaisuuden tunnetta. Kansan jakautuminen voi ilmetä
suvaitsemattomuutena erilaisuutta kohtaan. Jos näköalattomuus ja epäluottamus
kasvavat, sen hinta yhteiskunnalle on kova.


Suomi ei ole kova luokkayhteiskunta – ainakaan vielä. Silti duunarin lapsesta
tulee keskimääräistä harvemmin maisteri ja työttömän lapsesta muita
todennäköisemmin työtön.


Kohtuupalkkainen ja mielekäs työ ei välttämättä takaa hyvää asemaa, jos työhön
liittyy jatkuva epävarmuus. Määräaikaisissa työsuhteissa työskentelevä tai
yrittäjäksi pakotettu voi joutua harkitsemaan tarkkaan lapsen hankkimista,
koulutusvapaata tai vaikka yhteiskunnallista osallistumista. Tilapäistön
oikeudet myös sosiaaliturvaan ovat heikommat kuin jatkuvissa työsuhteissa
olevien. Työttömyyskassan, velkaneuvonnan tai Kelan monen kuukauden jono on
kohtalokas ihmiselle, jolla ei ole oikeutta toimeentulotukeen.


Vaikeimmassa asemassa ovat ne, joille eri ongelmat kasaantuvat. Vain peruskoulun
käyneistä noin puolet kokee terveytensä hyväksi, kun korkeakoulutetuista näin
katsoo yli kaksi kolmasosaa. Pääkaupunkiseudun vastaanottoyksiköiden
asunnottomista yhdeksällä kymmenestä arvioidaan olevan päihde- tai
mielenterveysongelma. Usein ongelmiinsa apua hakevia ihmisiä kuitenkin
pompotetaan luukulta toiselle, eikä välttämättä kukaan huolehdi riittävästi
kokonaisuudesta.


Syrjäytyminen uhkaa erityisesti yksin eläviä ja heikosti koulutettuja miehiä.
Nuoret miehet ovat suurin ryhmä sekä rikosten uhreissa että tekijöissä, ja he
kärsivät keskimääräistä useammin tapaturmista ja onnettomuuksista. Alkoholin ja
muiden huumeiden suurkäyttö on yksi eniten syrjäytymiselle altistavia tekijöitä.


### Vammaisuus, terveys, ruumis ja ikä


Lainsäädäntö on Suomessa muuttunut vammaisten itsenäistä elämää tukevaan
suuntaan. Vammaisia ihmisiä ei enää pidetä vain toiminnan kohteina, vaan myös
aktiivisina toimijoina. Usein suurimpana ongelmana on lain puutteellinen
valvonta. Ihmiset eivät myöskään aina tiedä oikeuksistaan.


Kehitysvammaisten laitosasuminen on Suomessa tarpeettoman yleistä. Suljettujen
seinien sisällä käytetään eristämistä ja muita pakkotoimia riittämättömin
perustein. Tämä on yksi suurimmista syistä siihen, ettei Suomen lainsäädäntö
vastaa YK:n vammaisten oikeuksien sopimusta.


Vaikeavammaisten subjektiivinen oikeus henkilökohtaiseen avustajaan oli
erinomainen uudistus. Harva vammainen ihminen on kuitenkaan hyödyntänyt
mahdollisuutta mm. siksi, että kunnat ovat tiedottaneet uudesta laista heikosti.
Moni pelkää myös avustajan työnantajana toimimisen vastuuta.


Vammaisten ihmisten koulutustaso ja työllisyys on keskimääräistä heikompi.
Monilla työnantajilla on kielteisiä asenteita – esimerkiksi pelätään
työkyvyttömyyseläkettä, joka koituu viimeisen työnantajan maksettavaksi.
Osittain tämän takia vammaiset ihmiset ovat keskimääräistä useammin myös köyhiä.
Valtaosa vammaisista haluaisi ainakin osa-aikaisia palkkatöitä.


Esteet ovat toisinaan hyvin konkreettisia. Portaat ja kynnykset estävät
liikkumisen rollaattorilla tai pyörätuolilla, lukulaite ei tunnista huonosti
suunniteltuja viranomaisten www-sivuja tai luentosalissa ei voi käyttää
kuulolaitetta. Dysfaatikon tai autistin voi olla vaikea tulla ymmärretyksi, eikä
lukihäiriöinen välttämättä ymmärrä viranomaistekstejä.


Monet vammaisten ihmisten kohtaamat ongelmat ovat tuttuja myös vakavasti
sairaille ja sairaudesta toipuville. Ratkaisuksi ei riitä vain sairauden
hoitaminen, vaan tarvitaan yhtäläisiä mahdollisuuksia osallistua yhteiskuntaan.
Esimerkiksi sairaalan vuodepotilaana on voitava oman voinnin mukaan osallistua
verkkokeskusteluihin ja kainalosauvojen kanssa täytyy päästä helposti
kirjastoon. Allergisten ja yliherkkien yhteiskunnalliseen pärjäämiseen on
kiinnitettävä huomiota, koska myös heitä voi uhata syrjäytyminen. Syrjiviä
asenteita kohdistuu myös esimerkiksi hiv-positiivisiin työelämässä ja
palveluissa.


Erityisen vaikeaa voi olla mielenterveysongelmaisilla. Mielenterveysongelmiin
liittyy vahva leima, eikä mielenterveys- ja päihdepalveluita usein rahoiteta
yhtä hyvin kuin fyysiseen terveyteen liittyviä palveluita. Kaksoisdiagnoosin
saaneet ihmiset, joilla on sekä mielenterveys- että päihdeongelmia, voivat
tipahtaa palveluiden väliin. Työelämän kovuus ja suorituskeskeisyys heijastuu
stressiin, työuupumukseen ja masennukseen.


Ihmisiä voidaan kohdella huonosti, jos ulkonäkö tai ruumis ei täytä kulttuurissa
sille asetettuja vaatimuksia. Esimerkiksi lihavuuden tai lyhyyden takia voi
edetä uralla hitaammin, saada heikompaa palvelua ja kohdata vaikeuksia
sosiaalisissa suhteissa. Kohtuuttomat ulkonäköpaineet on yhdistetty
syömishäiriöihin ja mielenterveysongelmiin. Osa samoista ongelmista voi koskea
myös muulla tavoin ruumiiltaan odotuksista poikkeavia kuten selvästi
alipainoisia tai lyhytkasvuisia.


Sekä nuorilla että ikääntyneillä voi olla vaikeuksia työllistyä, ja molemmat
ikäryhmät ovat aliedustettuja poliittisessa päätöksenteossa. Toisaalta myös
keski-ikäisiin voidaan liittää ennakkoluuloja, jotka asettavat heidät
eriarvoiseen asemaan.


Yli 65-vuotiaita on Suomessa pian jo miljoona. Ikääntyneet ovat monimuotoinen
ryhmä, johon kuuluu sekä runsaasti tukea tarvitsevia että hyvin
toimintakykyisiä, sekä köyhiä että varakkaita ihmisiä. Ikääntyneitä koskevista
yleistyksistä ja ennakkoluuloista on pyrittävä eroon. Ikääntymisessä tulee nähdä
myös sen monet myönteiset puolet.


Köyhyysriski koskettaa erityisesti ikääntyneitä naisia. Naiset elävät
keskimäärin miehiä pidempään ja jäävät siksi usein yksin puolison kuoltua.
Heikoimmalla ovat naiset, joille työeläkettä on kertynyt vähän tai ei ollenkaan.
Yli 65-vuotiaista naisista köyhyysrajan alapuolella elää lähes viidennes ja yli
75-vuotiaista jo lähes kolmannes. Osalle ikääntyneistä hyvän elämän edellytys on
mahdollisuus saada terveys- ja hoivapalveluita arjen tueksi.


### Etninen tausta, kieli ja kulttuuri


Ihmisiä tulisi kohdella yhdenvertaisesti etnisestä taustasta, ihonväristä tai
kulttuurisesta ryhmästä riippumatta. Lisäksi perusoikeudet kuuluvat myös muille
kuin Suomen kansalaisille. Käytännössä syrjintää esiintyy kuitenkin paljon
etnisesti, "rodullisesti" tai kulttuurisesti toisenlaisia kohtaan.


Uussuomalaisten määrä kasvaa tasaisesti. Vuonna 2008 Suomessa asui lähes 220 000
ulkomailla syntynyttä henkilöä, ja vuoden aikana maahan muutti runsaat 10 000
ulkomaiden kansalaista. Turvapaikkaa vuonna 2009 haki liki 6 000 henkilöä,
joista alle neljännes sai myönteisen päätöksen. Kiintiöpakolaisia otetaan maahan
vuosittain 750. Lisäksi monilla Suomessa syntyneillä toinen tai molemmat
vanhemmista ovat peräisin ulkomailta.


Suomessa asuvien ulkomaalaisten ja uussuomalaisten ryhmä on hyvin kirjava.
Siihen kuuluvat kiintiöpakolaiset ja turvapaikanhakijat, jotka pakenevat vainoa
ja hätää usein köyhistä maista. Mukana ovat kuitenkin myös puolison, opiskelun
tai töiden perässä useimmiten toisista EU-maista muuttavat ihmiset.
Ulkomaalaistaustaisten ihmisten haasteet vaihtelevat paljon riippuen pitkälle
siitä, kuinka lähellä he ovat kantaväestöä kulttuurisesti, kielellisesti ja
ulkonäöltään.


Uussuomalaisten on usein vaikea työllistyä. Maahanmuuttajien työttömyys on yli
kaksinkertainen muuhun väestöön verrattuna, vaikka heidän työkykynsä on
keskimääräisiä työttömiä parempi.


Työttömyyden taustalla on puutteita koulutuksessa ja kielitaidossa, mutta myös
suoranaista syrjintää. Vierasperäiseltä kuulostava työnhakija kutsutaan vähemmän
todennäköisesti haastatteluun, ja kielitaitovaatimukset saattavat olla
ylimitoitettuja suhteessa tarpeeseen. Uussuomalaisilla voi olla myös vaikeuksia
asunnon tai palveluiden saamisessa. Heikoimmassa asemassa ovat lukutaidottomat,
paperittomat ja puolisostaan täysin riippuvaiset maahanmuuttajat.


Tiukka linja ulkomaalaisten kohtelussa voi johtaa yksittäistapauksissa
kohtuuttomiin tilanteisiin. Esimerkiksi juuri aikuistunut turvapaikanhakija ei
välttämättä saa perheenyhdistämisen kautta maahan vanhempiaan tai maahanmuuttaja
samaa sukupuolta olevaa puolisoa. Maasta voidaan myös karkottaa
turvapaikanhakija, joka on jo oppinut kielen, saanut työpaikan ja löytänyt
ystäviä.


Rasistinen häirintä ja väkivalta uhkaa erityisesti sellaisia uussuomalaisia,
jotka poikkeavat ulkonäöltään selvästi kantaväestöstä. Esimerkiksi somaleista
lähes puolet oli viime vuosikymmenen alussa kokenut vuoden aikana väkivaltaa tai
sen uhkaa.


Kansallisiin vähemmistöihin kuuluvat romanit ja saamelaiset. Saamelaisten
maaoikeuskysymys on edelleen ratkaisematta, mikä aiheuttaa epävarmuutta ja
tulehduttaa henkilösuhteita. Romaneilla suurimpia haasteita on koulutuksessa,
sillä romanilasten ja -nuorten koulunkäyntiä ei perheissä ja kunnissa aina tueta
riittävästi. Romanit kohtaavat paikoin ennakkoluuloja, jotka vaikeuttavat
esimerkiksi työn ja asunnon saantia.


Kielivähemmistöistä suurimpia ovat ruotsia (n. 290 000 henkilöä), venäjää (n. 50
000) ja viroa (n. 22 000) äidinkielenään puhuvat. Kielivähemmistöihin luetaan
myös viittomakieliset. Ruotsinkielisten haasteena on usein julkisten palvelujen
ja viranomaisavun saaminen äidinkielellä. Samoin suomenkielisten voi olla vaikea
saada palveluita äidinkielellään ruotsinkielisellä alueella. Pienemmille
kieliryhmille ongelmia voivat olla tulkkausavun niukkuus ja vaikeus saada
riittävää kielikoulutusta. Saamen kieliä voi nykymenolla uhata jopa häviäminen.
Omankielisen median vähäisyys esimerkiksi romaneilla ja venäjänkielisillä
vaikeuttaa oman kulttuurin ja kielen ylläpitoa.


### Vakaumus ja elämäntapa


Vapautta päättää omasta maailmankatsomuksesta pidetään yhtenä perusoikeutena.
Eri uskonnollisten ja muiden maailmankatsomusten pitäisi lähtökohtaisesti olla
samanarvoisessa asemassa. Kuitenkin Suomessa valtiolla on erityissuhde kahteen
uskonnolliseen yhdyskuntaan, evankelis-luterilaiseen ja ortodoksiseen kirkkoon.


Usein erityisasema ilmenee harmittoman oloisissa asioissa kuten ehtoollisviinin
verottomuudessa ja Yleisradion velvollisuutena lähettää hartausohjelmia. Osa
ongelmista on kuitenkin periaatteellisia kuten kirkkojen rooli perustuslaissa.


Jotkin uskonnolliset yhteisöt voivat painostaa jäseniään tai uskosta luopuneita
sopimattomalla tavalla. Uskonnollisen lisäksi poliittisen ja ideologisen
vakaumuksen tulisi olla vapaasti päätettävissä. Silti puoluekanta saattaa
joissakin kunnissa vaikuttaa työntekijöiden valintaan. Työhönotossa voidaan myös
syrjiä hakijoita poikkeavan ulkonäön tai tyylin perusteella, vaikka työssä ei
näillä tekijöillä olisi olennaista merkitystä.


Lainsäädännössä aviopareille on varattu monia erityisoikeuksia ja
-velvollisuuksia. Vain aviopari voi adoptoida yhdessä lapsen ja valita yhteisen
sukunimen ilman oikeusprosessia. Viranomaiset kohtelevat samaa sukupuolta olevia
avopareja kirjavasti. Epäselvyyksiä on ollut esimerkiksi asumistuen,
päivähoitomaksujen ja elatustuen määrittämisessä.


Etävanhemmat eivät ole oikeutettuja moniin etuuksiin tai vapaisiin, vaikka lapsi
käytännössä asuisi suuren osan ajastaan heidän luonaan. Myös samassa taloudessa
asuvat uusperheiden lapset voivat olla keskenään epätasa-arvoisessa asemassa
riippuen siitä, missä taloudessa he ovat kirjoilla.


Asuinpaikka vaikuttaa elämisen edellytyksiin monin tavoin. Tulot, koulutus,
terveys ja turvallisuus jakautuvat alueiden ja kuntien välillä epätasaisesti.
Pienituloisten osuus ikääntyneistä on maaseutumaisissa kunnissa kaksi kertaa
niin suuri kuin kaupungeissa. Elinajanodote voi vaihdella maakunnasta riippuen
jopa kolmella-neljällä vuodella. Henkirikosten määrissä on maakuntien välillä
jopa viisinkertaisia eroja. Myös satsaukset hyvinvointipalveluihin ja
palveluiden laatu vaihtelevat kunnittain merkittävästi.


Suvaitsevaisuutta ei voi käyttää savuverhona suvaitsemattomuudelle.
Uskonnollinen ja poliittinen fundamentalismi syrjii usein monia ihmisryhmiä.
Huomiota on kiinnitettävä syrjiviin asenteisiin, ei leimattava kokonaista
uskontoa tai ryhmää. Ihminen voi olla esimerkiksi muslimi tai isänmaallinen
ilman, että hän kannattaa syrjintää maahanmuuttajia tai eronneita naisia
kohtaan.


### Moniperusteinen syrjintä


Moniperusteiseksi kutsutaan syrjintää, joka kohdistuu ihmiseen useiden syiden
yhdistelmänä. Esimerkiksi keski-ikäinen perheetön työuupunut mies voi kohdata
syrjintää työelämässä ikänsä, perheettömyytensä, terveydentilansa ja myös
sukupuolensa perusteella. Siinä missä naisen euro on Suomessa noin 80 senttiä,
maahanmuuttajanaisen euro on vain 20 senttiä.


Usean tekijän summa voi pahentaa syrjintää tai laukaista sen. Moniperusteista
syrjintää esiintyy myös ryhmien sisällä: homoseksuaalinen mormoni saattaa
kohdata syrjintää uskonnollisessa yhteisössä seksuaalisen suuntautumisen ja
seksuaalivähemmistössä uskonnollisen vakaumuksen takia. Moniperusteiseen
syrjintään on puututtava. Silloin on tärkeää hahmottaa kunkin ihmisen
kokonaistilanne ja ottaa huomioon kaikki tekijät, joihin syrjintä kohdistuu.


## Yhdenvertaisuus kautta yhteiskunnan


### Päätöksenteko ja osallistuminen


Yhdenvertaisessa yhteiskunnassa kaikilla on mahdollisuus osallistua
päätöksentekoon ja suurin osa myös käyttää tuota mahdollisuutta hyväkseen.
Käytännössä ihanteeseen on matkaa.


Vaaleissa menestyvät usein ehdokkaat, joilla on varaa käyttää kampanjointiin
merkittäviä summia. Toisaalta laiskimmin äänestävät huono-osaiset. Eduskunta on
koostumukseltaan kansaa miehisempi, keski-ikäisempi, paremmin toimentuleva,
terveempi ja valkoisempi. Kunnallisella tasolla kiintiöt ovat parantaneet
tasa-arvoa, mutta valtuustojen ja hallitusten johtopaikat ovat edelleen
voittopuolisesti miesten hallussa.


Pienissä vaalipiireissä suuri osa äänistä menee nykyään hukkaan, mikä vääristää
vaalitulosta. Ulkomailla asuvien äänestysmahdollisuuksia heikentävät pitkät
etäisyydet harvoille äänestyspaikoille. Osa äänestyspaikoista on esteellisiä.


Demokratia ei ole valmis, vaan sitä pitää aktiivisesti kehittää
yhdenvertaisuuden turvaamiseksi. Puolueiden ja ehdokkaiden vaalikampanjoiden
kuluille on asetettava katto, yksittäisten lahjoitusten kattoja on tiukennettava
ja vaalilakia uudistettava niin, että yhtäläinen äänioikeus toteutuu koko
Suomessa.


Kasvatusta aktiiviseen kansalaisuuteen tarvitaan niin varhaiskasvatuksessa,
peruskoulussa, toisen asteen kouluissa, aikuiskoulutuksessa kuin
maahanmuuttajien kotouttamisessakin. Päiväkodeissa lasten tulee voida osallistua
päiväkodin ohjelman suunnitteluun ja leikkitelineiden valintaan, palvelutaloissa
asukkailla tulee olla sananvaltaa ruokalistoissa ja harrastustoiminnassa. Lasten
ja nuorten osallistumista yhteiskunnalliseen päätöksentekoon tulee parantaa ja
kuulemisjärjestelmiä kehittää. Käyttäjädemokratiaa on edellytettävä myös
esimerkiksi ostopalvelusopimuksissa ja palveluiden laadun arvioinnissa.


Kansalaisjärjestöillä on tärkeä rooli paitsi keskustelun osapuolina, myös
suoraan esimerkiksi palvelujen ja vapaaehtoistyön tekijöinä.
Kansalaisyhteiskuntaa on vahvistettava ja järjestöjen toimintamahdollisuudet
turvattava tasapuolisesti, avoimesti ja läpinäkyvästi.


### Kasvatus ja koulutus


Kasvaminen yhdenvertaisuuteen alkaa perheissä, päiväkodeissa ja kouluissa.
Kasvatuksessa tulee rohkaista lapsia ja nuoria oman identiteetin rakentamiseen.
Kaikilla pitää olla mahdollisuus kehittää sekä "miehisiksi" että "naisellisiksi"
kuviteltuja ominaisuuksia.


Koulujen opetussuunnitelmissa tulee kiinnittää enemmän huomiota aktiiviseen
syrjinnän torjumiseen, monimuotoisuuden kunnioittamiseen, empatian, tunteiden
hallinnan ja sosiaalisten taitojen opettamiseen. Näin voidaan ennalta ehkäistä
syrjintää ja edistää monimuotoisuuden kunnioittamista. Kiusaamisen vastaisessa
työssä pitää korostaa kaikkien, myös poikien, oikeutta fyysiseen
koskemattomuuteen. Opettajien koulutuksessa tulee painottaa
yhdenvertaisuusnäkökulmaa. Opettajia tulee myös auttaa tunnistamaan oppilaiden
erilaiset tarpeet ja tyylit oppimisessa.


Oppimateriaalin tulee heijastella ihmisten todellista kirjoa: päiväkodin sadussa
prinsessa voi saada prinsessan ja koulukirjan perheissä voi olla monenlaisia
jäseniä. Kaikessa opetuksessa tulee ottaa huomioon seksuaalisen suuntautumisen
ja sukupuolen moninaisuus.


Maahanmuuttajalasten syrjäytymisriski on suuri silloin, kun he eivät kouluun
mennessä osaa opetuskieltä kunnolla. Siksi kielen opetukseen on satsattava.
Romanilasten koulutietä helpottaisivat lasten saaminen esikouluun ja
romanikielen opetuksen vahvistaminen. Maahanmuuttaja- ja romanitaustaisia
opettajia ja koulunkäyntiavustajia tarvitaan lisää. Erityistä tukea tarvitsevat
lapset tulee myös ottaa huomioon ryhmien mitoituksessa myös käytännössä.


Valinnaisaineissa koululaiset päätyvät helposti perinteisten sukupuoliroolien
mukaisiin ratkaisuihin – esimerkiksi tytöt tekstiili- ja pojat teknisiin
käsitöihin. Sukupuolittuminen jatkuu vahvasti koulutuspaikkojen valinnassa.
Hoiva-aloille hakeutuvista valtaosa on edelleen naisia ja vastaavasti
teknis-luonnontieteellisille aloille hakee enemmän miehiä.


Korkeakoulutus kuitenkin naisistuu. Korkeakoulututkinnon suorittaneista naisia
oli vuonna 2008 jo 2/3. Lehtoreista, assistenteista ja tuntiopettajista yli
puolet on jo naisia, mutta professoreista vasta neljännes.


Koulutuksen jyrkkää sukupuolijakoa on pyrittävä murtamaan ja koulutuseroja
tasaamaan. Käsitöiden opetuksen pitää olla yhtäläistä kaikille ja koululaisia
tulee aktiivisesti rohkaista sukupuolen kannalta epätyypillisiin valintoihin.
Oppilaille on tarjottava kannustavia esimerkkejä ja mahdollisuus tutustua
ammatteihin. Myös vähemmistösukupuolelle varattuja kiintiöitä – esimerkiksi
neljännes aloituspakoista – tulee harkita joillakin aloilla.


### Työelämä


Koulutuksesta alkanut sukupuolittuminen jatkuu työelämässä. Jakautuminen naisten
ja miesten aloihin on Suomessa Euroopan neljänneksi jyrkintä. Esimerkiksi vuonna
2008 naisia oli työntekijöistä teollisuudessa 30 ja rakentamisessa 7 prosenttia,
mutta terveys- ja sosiaalipalveluissa yli neljä viidesosaa. Sukupuolittuminen
näkyy myös toimialojen sisällä niin, että miehet ja naiset toimivat eri
ammateissa ja tehtävissä – miehet naisia useammin hyvin palkatuissa ja
johtotehtävissä.


Työmarkkinoiden sukupuolittuminen aiheuttaa monenlaisia ongelmia. Jako naisten
ja miesten aloihin ja töihin tuottaa sukupuolten välisiä palkkaeroja.
Esimerkiksi sairaanhoitajat tienaavat huomattavasti vähemmän kuin samanpituisen
koulutuksen saaneet lvi-insinöörit. Tasa-arvovaltuutetulle tulleiden valitusten
mukaan naiset joutuvat melko usein kokemaan syrjintää miesvaltaisissa ja miehet
taas naisvaltaisissa organisaatioissa.


Palveluissa ja viranomaistoiminnassa ei ole asiakkaiden sekä päätöksenteossa
kansalaisten kannalta hyvä, jos jonkin sukupuolen näkökulma jää vaille
edustusta. Esimerkiksi päiväkodeissa, sosiaalityössä ja mediassa tulisi olla eri
sukupuolten edustajia mahdollisimman tasaisesti.


Naisten etenemistä uralla hankaloittavat monet tekijät. Vanhemmuuden
kustannusten pelossa työnantajat välttelevät nuorten naisten palkkaamista
pysyviin työsuhteisiin. Esimerkiksi 25–34-vuotiailla naisilla työsuhteista
määräaikaisia on lähes 30 prosenttia. Vanhempainvapaat kasautuvat naisille, ja
kotihoidon tuki saa usein juuri äidit jäämään lasten kanssa kotiin. Naiset eivät
myöskään välttämättä hae johtotehtäviin ja vaadi palkankorotuksia riittävän
ponnekkaasti.


Sukupuolieroja työelämässä tuottavat rakenteet on purettava. Vanhemmuuden
kustannukset on jaettava tasan kaikkien työnantajien kesken. Vanhempainvapaissa
on siirryttävä malliin, jossa molemmille vanhemmille on varattu kummallekin
kuusi kuukautta ja loput kuusi kuukautta vanhemmat voivat jakaa parhaaksi
katsomallaan tavalla. Myös hoitovapaan ja kotihoidontuen jyvittämistä
vastaavalla tavalla tulee selvittää.


Vähemmistöihin kuuluvien työllistyminen on usein vaikeaa. Työelämä saattaa olla
liian vaativaa mielenterveyskuntoutujille, työpaikat ovat esteellisiä tai
työnantajilla on ennakkoluuloja maahanmuuttajia kohtaan. Työnantajia tulee
kannustaa valtavirrasta poikkeavien ihmisten palkkaamiseen. Työelämä tarvitsee
myös vapaaehtoisuuteen perustuvia joustoja, jotka helpottaisivat esimerkiksi
pienten lasten vanhempien, vajaakuntoisten tai ikääntyneiden työssäkäyntiä.


### Palvelut ja asevelvollisuus


Julkiset hyvinvointipalvelut ovat yhdenvertaisuuden perusta. Palveluiden
mitoituksessa, kohdentamisessa ja laadussa tulee turvata erityisesti heikoimpien
ja helposti syrjäytyvien ihmisten asema ja varhainen tuki.


Mielenterveyspalveluissa tulee ottaa huomioon erityisesti tukea tarvitsevat
lapset ja kaksoisdiagnoosin saaneet asiakkaat. Avohoitoon ja lyhythoitoon
sairaalassa tulee lisätä voimavaroja. Hoitoa tarvitaan myös perheille.


Yhdenvertaisuuden tulee näkyä myös viranomaistoiminnassa kuten lastensuojelun ja
poliisin ratkaisuissa. Ketään ei tule suosia sukupuolen tai muun syyn
perusteella. Viranomaisia tulee kouluttaa tunnistamaan moniperusteinen syrjintä
ja ottamaan huomioon kunkin asiakkaan kokonaistilanne.


Sekä julkisissa että yksityisissä palveluissa käyttäjiä tulee kohdella
yhdenvertaisesti ja yksilöllisten tarpeiden mukaan. Esimerkiksi sukupuoleen
perustuva hinnoittelu tai etnisten ryhmien syrjintä asiakkaina ei ole
hyväksyttävää.


Nykymuotoinen asevelvollisuus syrjii miehiä. Konkreettisia ongelmia aiheutuu mm.
pääsykokeisiin osallistumisen ja opintojen aloittamisen yhteensovittamisesta
palveluksen kanssa sekä yksinhuoltajille lasten huollossa. Opiskelija-asunnon
menettää palveluksen ajaksi, ja kertausharjoitukset hankaloittavat töiden tekoa.


Asevelvollisuus tulee järjestää sukupuolineutraalisti. Suomen tulee luopua
yleisestä asevelvollisuudesta ja siirtyä valikoivaan asevelvollisuuteen.
Aseellisen palveluksen suorittaneita ei tule suosia esimerkiksi koulutuksessa
tai työnhaussa.


### Sosiaaliturva ja verotus


Sosiaalinen eriarvoisuus ja syrjäytyminen ovat merkittävimpiä uhkia
yhdenvertaisuudelle. Työllisyyspolitiikalla, tulonsiirroilla ja verotuksella on
tasattava tuloeroja ja vähennettävä köyhyyttä. Eriarvoistumisen pysäyttämiseen
on pyrittävä myös mm. koulutus- ja terveyspolitiikassa.


Sosiaaliturvaa on kehitettävä joustavampaan, vähemmän byrokraattiseen ja
paremmin työhön kannustavaan suuntaan. Minimietuudet on yhdistettävä ja
toimeentulotuen perusosa siirrettävä Kelalle. Tukien ei pääsääntöisesti tule
riippua puolison tuloista. Minimietuuksien tasoa tulee myös asteittain korottaa,
jotta ihmiset eivät joudu niin usein turvautumaan toimeentulotukeen.


Verotusta on uudistettava niin, ettei jo varsin pienistä työtuloista tarvitse
usein maksaa enemmän veroa kuin suurista pääomatuloista. Pääomaveron tasoa
voidaan nostaa ja osinkojen verotusta laajentaa. Toisaalta pienimpien työtulojen
verotusta tulee edelleen laskea ja kunnallisveron perusvähennystä korottaa
valtiontalouden sallimissa rajoissa.


Pitemmällä aikavälillä sosiaaliturvassa tulee siirtyä kaikille yhtäläiseen
perustuloon. Perustulo poistaisi byrokratia- ja kannustinloukkuja, mikä estäisi
ihmisten tippumista sosiaaliturvaverkon aukoista ja kannustaisi vastaanottamaan
töitä.


### Julkinen tila


Esteetön ympäristö helpottaisi pyörätuolilla kulkevien ja lastenvaunuja
työntävien arkea. Väestön ikääntyessä yhä useampi käyttää rollaattoria tai
joutuu kulkemaan varoen. Kenen tahansa toimintaedellytykset voivat myös muuttua
äkillisesti sairauden tai tapaturman takia. Luentosalit, linja-autot ja
työpaikkaruokaloiden verkkosivut on alusta pitäen suunniteltava niin, että niitä
voi käyttää jokainen. Silloin parannetaan kaikkien mahdollisuuksia
kouluttautumiseen, työelämään ja ystävyyssuhteisiin. Esteettömyydestä hyötyvät
kaikki.


Julkisen tilan kaupallistuminen ja pornoistuminen luovat osaltaan erityisesti
nuorille kohtuuttomia ulkonäköpaineita ja tarpeita mukautua massaan. Julkisessa
tilassa tulee olla mahdollisuus myös epäkaupalliseen oleskeluun ja rauhaan
jatkuvalta aistiärsyketulvalta.


Vaikka Suomessa on toistaiseksi vältytty slummeilta, myös täällä asuinalueet
ovat eriytyneet sosiaalisesti. Kehityksestä uhkaa tulla itseään vahvistava:
keskiluokka pakenee huonomaineisilta alueilta eikä köyhillä ole varaa asua
hinnoiltaan kallistuvilla alueilla.


Huono-osaisuuden keskittymiseen tulee vastata asuntopolitiikalla ja
kaavoituksella. Kaikille asuinalueille on suunniteltava erilaisia asumismuotoja:
vuokra- ja omistusasumista, sosiaalisesti tuettua ja yksityistä rakentamista.
Eri asumismuotoja voidaan sekoittaa myös yksittäisten rakennusten sisällä.
Alueen asukkaille on suunniteltava luontevia kohtaamispaikkoja.


### Media ja tietoyhteiskunta


Monia ihmisryhmiä toiseutetaan mediassa. Esimerkiksi naiset, vammaiset, lihavat
ja etnisiin vähemmistöihin kuuluvat ovat mediakuvastossa aliedustettuina. Usein
marginaaliin työnnettyjen ryhmien edustajia esitetään myös valtavirrasta
poikkeavasti: harvemmin pääosissa, menestyvinä tai romanttisissa tilanteissa.


Sananvapauteen kuuluu täysi oikeus julkaista myös sellaisia kuvauksia, jotka
eivät ole poliittisesti korrekteja – kunhan ei ylitetä sitä rajaa, joka tekee
viestinnästä kiihottamista kansanryhmää vastaan. Mediakuvastoa voi kuitenkin
yrittää tasapainottaa eri keinoin. Koulutuksella ja tiedotuksella voidaan purkaa
syrjiviä asenteita, vahvistaa kriittistä medialukutaitoa ja luoda tilaa
moninaisuudelle. Kulttuurituotannon rahoituksella voidaan tukea sallivuutta
edistäviä kuvauksia.


Syrjintää mainonnassa vahtii Keskuskauppakamarin alainen mainonnan eettinen
neuvosto. Se ei kuitenkaan voi vaatia vetämään mainosta pois eikä määrätä
rangaistuksia. Syrjiviin mainoksiin ja vihaa ihmisryhmiä kohtaan lietsovaan
aineistoon on syytä puuttua nykyistä tarmokkaammin. Koska alan omavalvonta ei
näytä toimivan riittävän hyvin, tulee harkita mainonnan julkista valvontaa
tasa-arvo-ja vähemmistövaltuutettujen toimistoissa.


Vihapuhe on yleistynyt erityisesti verkkokeskusteluissa. Internetissä pätevät
kuitenkin käytännössä samat lait ja perussäännöt kuin muuallakin julkisessa
keskustelussa. Ylläpitäjien tulee pyynnöstä puuttua kiihottamiseen kansanryhmää
vastaan. Poliisin nettivihjepalvelujen käyttöä on helpotettava ja vihjeiden
käsittelyyn on turvattava riittävät voimavarat.


Palveluita ja hallintoa siirretään aktiivisesti verkkoon, mikä usein parantaa
niiden saatavuutta ja madaltaa kustannuksia. Samalla on kuitenkin varmistettava,
että esimerkiksi iäkkäillä ja vammaisilla on mahdollisuus osallistua
tietoyhteiskuntaan. Syrjäseutujen asukkaille on turvattava riittävän nopeat ja
luotettavat verkkoyhteydet. Julkisella kirjastoverkolla on tärkeä rooli kaikkien
tietoyhteiskunnan toteuttamisessa.


### Lähisuhteet ja väkivalta


Väkivallan ehkäisyn ja torjunnan tulee perustua luotettavaan ja ajantasaiseen
tutkimustietoon. Sukupuolen lisäksi pitää työn suunnittelemisessa kiinnittää
huomiota päihteiden käytön, sosiaalisten tekijöiden ja iän vaikutukseen.


Apua tarvitsevat niin lähisuhdeväkivallan uhrit, tekijät kuin sitä näkevät
lapsetkin. Tukipalveluissa on otettava huomioon erityisryhmät, kuten
maahanmuuttajat, vammaiset ja seksuaali- ja sukupuolivähemmistöihin kuuluvat
henkilöt. Poliiseja, sairaanhoitajia, opettajia ja sosiaalityöntekijöitä on
koulutettava tunnistamaan lähisuhdeväkivalta ja puuttumaan siihen varhaisessa
vaiheessa. Myös moniammatillista viranomaisyhteistyötä on lisättävä.


Viharikoksia on vasta hiljattain alettu tilastoida kattavasti. Seurantaa tulee
kehittää ja viranomaisia kouluttaa tunnistamaan paremmin rikokset, joissa
motiivina on viha ihmisryhmää kohtaan. Ryhmiin kohdistuva viha tulee kirjata
lainsäädäntöön myös selvänä rangaistusten koventamisperusteena. Kynnystä
viharikosten ilmoittamiseen tulee madaltaa esimerkiksi verkkopalvelulla ja
uhreille tulee järjestää apua.


Lähisuhdeväkivallan uhrit tarvitsevat tukea. Turvakotiverkkoa tulee laajentaa
alueellisesti kattavaksi. Erityisen vaikeita tilanteita varten on perustettava
salainen turvakoti. Lähisuhdeväkivaltaa kokeneille miehille on tarjottava
mieserityisiä palveluita.


### Kehitysyhteistyö


Monissa kehitysmaissa suurin yhdenvertaisuusongelma on köyhyys. Siksi köyhyyden
poistamiseen tähtäävä kehitysyhteistyö lähtökohtaisesti tukee yhdenvertaisuutta.
Suomen on pikimmiten täytettävä lupaus kehitysyhteistyömäärärahojen nostamisesta
0,7 prosenttiin bruttokansantuotteesta. Samalla kansainvälisen kaupan ja
talouden rakenteita on muutettava oikeudenmukaisemmiksi.


Osa ihmisryhmistä on erityisen vaikeassa asemassa. Naisten osuudeksi maailman
köyhistä ja lukutaidottomista on arvioitu yli 2/3. Vammaiset ja
alkuperäiskansojen ihmiset jäävät usein marginaaliin. Seksuaali- ja
sukupuolivähemmistöihin kuuluvia ihmisiä syrjitään yleisesti. Esimerkiksi
kaikissa Suomen kahdenvälisen kehitysyhteistyön kohdemaissa Afrikassa homoudesta
voi saada vuosia vankeutta tai passituksen työleireille.


Kehitysyhteistyössä tulee painottaa kussakin tilanteessa haavoittuvia
ihmisryhmiä. Ihmisoikeuksien ja yhdenvertaisuuden kunnioitusta kumppanimaissa
tulee aktiivisesti edistää. Jos maa johdonmukaisesti kieltäytyy kunnioittamasta
kansalaistensa perusoikeuksia ja kansalaisjärjestöjen toimintavapautta, voi tuki
olla perusteltua vetää kokonaan pois.


## Toimenpiteet: kohti täyttä yhdenvertaisuutta


Yhdenvertaisuus vaatii jatkuvaa edistämistä ja huolenpitoa. Näillä runsaalla 80
toimenpiteellä pääsee hyvään alkuun.


### Päätöksenteko ja osallistuminen


1. vaalikampanjoiden kuluille tulee asettaa katto ja yksittäisten lahjoitusten kattoja tiukentaa
2. vaalilakia tulee uudistaa niin, että yhtäläinen äänioikeus toteutuu koko Suomessa
3. politiikassa aliedustettuja ryhmiä tulee kannustaa poliittiseen osallistumiseen kampanjoilla ja koulutuksella
4. käyttäjädemokratiaa tulee soveltaa niin päiväkodeissa, kouluissa kuin palvelutaloissakin
5. puolueilta tulee edellyttää puoluetuen vastineeksi yhdenvertaisuussuunnitelmia, joissa ne esittelevät toimet yhdenvertaisuuden edistämiseksi puolueen sisällä
6. kunnanvaltuustojen ja -hallitusten sekä lauta- ja johtokuntien puheenjohtajille tulee asettaa 30 prosentin sukupuolikiintiöt
7. joka kunnassa pitää vastuuttaa jokin toimielin vastaamaan tasa-arvon edistämisestä
8. 30 prosentin sukupuolikiintiöt tulee ottaa käyttöön niiden yhtiöiden hallituksissa, joissa valtiolla tai kunnilla on enemmistö äänivallasta
9. päätösten sukupuolivaikutusten arviointia eri sukupuolten näkökulmasta eli suvausta tulee edistää sekä valtakunnallisesti että kunnissa
10. naistoiminnan tuen lisäksi osa puoluetuesta tulee varata puolueiden sisäiseen ja ulkoiseen tasa-arvo- ja yhdenvertaisuustyöhön
11. lakia naistoimintaan määrätystä puoluetuesta on tulkittava niin, että sitä voi saada myös naisjärjestö, joka ei edellytä jäseniltään tiettyä sukupuolta
12. vähemmistösukupuoliin kuuluvien osallistumista tasa-arvo-organisaatioissa tulee edistää
13. kuntien tulee perustaa vanhusneuvostot tai -lautakunnat kanavoimaan päätöksentekoon ikäihmisten näkemyksiä
14. 1lasten parlamenteille ja nuorisovaltuustoille tulee antaa todellisia osallistumis- ja vaikutusmahdollisuuksia lapsia ja nuoria koskevissa asioissa
15. 1bruttokansantuotteen rinnalle tulee kehittää ja ottaa käyttöön kehityksen mittareita, jotka paremmin kuvaavat kestävää kehitystä ja ottavat kattavammin huomioon muun kuin rahallisen talouden


### Lainsäädäntö ja viranomaistoiminta


1. tasa-arvo- ja vähemmistövaltuutettujen toimistojen työ tulee laajentaa kattamaan kaikki syrjintäperusteet ja sille tulee turvata riittävä rahoitus
2. tasa-arvovaltuutetun toimiston resursseja tulee lisätä merkittävästi, jotta valtuutettu voi aktiivisemmin valvoa tasa-arvolain noudattamista
3. yhdenvertaisuuslakia tulee muuttaa niin, että kaikkien syrjintäperusteiden suoja on yhtä vahva
4. valtion ja kuntien viranomaisten on lisättävä aktiivista yhdenvertaisuuden edistämistyötä nimeämällä yhdenvertaisuudesta vastaavia virkahenkilöitä
5. tasa-arvopolitiikkaa tulee täsmentää niin, että tavoitteeksi asetetaan selvästi sukupuolten välisen tasa-arvon edistäminen
6. viranomaisille tulee tarjota koulutusta, jolla pyritään purkamaan sukupuoleen liittyviä ennakkoluuloja ja avaamaan syrjinnän mekanismeja
7. lapsiperheiden palveluissa, esim. neuvolatoiminnassa, varhaiskasvatuksessa, perhekuntoutuksessa ja perheasiain sovittelussa tulee kiinnittää erityistä huomiota isien osallisuuden ja vanhemmuuden vahvistamiseen
8. yhdenvertaisuuden toteutumista viranomaistoiminnassa tulee selvittää
9. avioliittolaki tulee muuttaa sukupuolineutraaliksi niin, että myös samaa sukupuolta olevat parit voivat mennä naimisiin ja saada samat oikeudet ja velvollisuudet kuin avioparit nykyään
10. uskontoihin kuuluvia ja muita maailmankatsomuksia tunnustavia tulee kohdella yhdenvertaisesti, mikä tarkoittaa kahden kirkon erityisasemasta luopumista
11. Suomen tulee ratifioida ja panna toimeen yhdenvertaisuutta turvaavat kansainväliset sopimukset kuten YK:n vammaisten oikeuksien sopimus ja alkuperäiskansasopimus sekä edistää sopimusten ratifiointia myös kansainvälisillä areenoilla
12. rakennusten esteettömyyttä koskevaa lainsäädäntöä tulee tarkentaa


### Kasvatus ja koulutus


1. kaikkiin kouluihin kaikilla asteilla tulee laatia toiminnalliset yhdenvertaisuussuunnitelmat oppilaita ja henkilöstöä osallistaen
2. koulujen yhdenvertaisuussuunnitelmat tulee toimittaa Opetushallitukselle kirjattavaksi ja arvioitavaksi
3. päiväkotien ja koulujen henkilökunnan koulutuksessa tulee painottaa yhdenvertaisuuden edistämistä, sukupuolisensitiivisyyttä ja erilaisten lasten tarpeiden tunnistamista
4. kouluissa tulee purkaa oppilaiden jakautumista sukupuolittain esimerkiksi yhteisellä käsityöopetuksella ja alakoulun yhteisillä liikuntaryhmillä
5. opinto-ohjauksella tulee kannustaa oppilaita itselleen sopiviin, myös epätyypillisiin koulutusvalintoihin ja opiskelutapoihin
6. selvästi vähemmistöön jäävän sukupuolen asemaa tulee edistää kampanjoilla ja harkitsemalla kiintiötä sisäänotossa
7. kouluissa tulee auttaa purkamaan kohtuuttomia ulkonäköpaineita ja auttaa lapsia ja nuoria hyväksymään itsensä sellaisina kuin ovat
8. koulujen opetussuunnitelmissa tulee edellyttää mallia yhdenvertaisuuden edistämisestä, syrjinnän torjumisesta ja kiusaamiseen puuttumisesta
9. kiusaamisen vastaisessa työssä tulee puuttua syrjintään, ottaa erikseen huomioon seksualisoitunut ja sukupuolittunut kiusaaminen sekä korostaa kaikkien oikeutta fyysiseen koskemattomuuteen
10. tutkimusta sukupuolesta ja yhdenvertaisuudesta kouluissa tulee lisätä
11. kutsuprofessuureja tulee poikkeustapauksia lukuun ottamatta välttää hakijoiden yhdenvertaisen kohtelun takaamiseksi
12. nykyinen uskonnon opetus tulee korvata opetuksella, joka esittelee eri uskontoja ja maailmankatsomuksia monipuolisesti
13. opetusmateriaalin tulee heijastella ihmisten kirjoa
14. seksuaalikasvatuksen tulee ottaa huomioon erilaiset ihmiset, erityisesti seksuaali- ja sukupuolivähemmistöt
15. erityistä tukea tarvitsevat lapset tulee ottaa huomioon opetusryhmien mitoituksessa
16. erityisluokalle siirtämisen tulee aidosti perustua yksilölliseen arviointiin
17. maahanmuuttajalasten kielen opetusta tulee lisätä
18. vähemmistötaustaisia opettajia ja koulunkäyntiavustajia tulee rekrytoida lisää
19. jokaisen päiväkotilaisen ja koululaisen tulee saada vakaumuksensa mukainen, täysipainoinen ateria
20. lukiot ja korkeakoulut tulee velvoittaa mahdollistamaan nimetön tenttiminen opiskelijanumerolla


### Työelämä ja perhe


1. tasa-arvosuunnitelmien tekemättä jättämisestä tulee asettaa sanktiot
2. tasa-arvosuunnitelmissa on otettava huomioon sukupuolen moninaisuus ja sukupuolivähemmistöt
3. pätkätyöläisten ja yrittäjien sosiaaliturvaa tulee parantaa
4. vanhemmuuden kustannukset tulee jakaa tasan kaikkien työnantajien kesken
5. vanhempainvapaissa tulee siirtyä malliin, jossa molemmille vanhemmille on varattu kummallekin kuusi kuukautta ja loput kuusi kuukautta vanhemmat voivat jakaa parhaaksi katsomallaan tavalla
6. myös hoitovapaan ja kotihoidontuen jyvittämistä vastaavalla tavalla tulee selvittää
7. yrityksiä tulee tukea yhdenvertaisuuden huomioon ottamisessa henkilöstöpolitiikassa ja johtamiskoulutuksessa
8. vapaaehtoisia joustavan työskentelyn mahdollisuuksia tulee lisätä ja nykyisten joustojen saatavuus yhdenvertaisesti tulee turvata
9. ammattiliitoille tulee myöntää kanneoikeus tapauksissa, joissa epäillään palkkasyrjintää sukupuolen perusteella
10. vuokratyöntekijälle tulee taata samantasoiset etuudet kuin vuokratyövoimaa käyttävässä yrityksessä
11. vain miehille pakollinen asevelvollisuus tulee korvata sukupuolineutraalilla mallilla
12. synnyttävän naisen naispuoliselle puolisolle tulee säätää oikeus isyysvapaan kaltaiseen vapaaseen.


### Hyvinvointiyhteiskunta ja palvelut


1. verotusta tulee kehittää tulo- ja varallisuuseroja tasaavaan ja köyhyyttä vähentävään suuntaan
2. sosiaaliturvassa tulee vaiheittain siirtyä kaikille yhtäläiseen perustuloon, joka korvaa minimietuudet ja turvaa perustoimeentulon
3. yksinhuoltajan lapsilisäkorotusta tulee nostaa ja sairaan lapsen hoitotukeen tulee saada yksinhuoltajalisä
4. terveyspolitiikassa kärkitavoitteeksi tulee asettaa ihmisten terveyserojen kaventaminen
5. vammaisten oikeudesta avustajaan ja avustajan palkkaamisen edellyttämistä toimista tulee tiedottaa aktiivisesti
6. laitoshoidossa olevalla pitää olla oikeus vaihtaa kotipaikkakuntaa
7. työpaikkojen tasa-arvosuunnitelmissa tulee tarkastella myös asiakkaiden tasa-arvoa
8. verenluovutuksen rajoituksissa tulee siirtyä käytökseen perustuvaan riskiluokitukseen, ei syrjiä mitään yksittäisiä ihmisryhmiä
9. kaavoituksessa tulee aktiivisesti edistää esteettömyyttä
10. 1kaavoituksen ja asuntopolitiikan tulee tähdätä monimuotoisten asuinalueiden syntymiseen ja välttää ghettoutumista


### Media ja tietoyhteiskunta


1. media-alan koulutuksessa ja kulttuurialan rahoituksessa tulee rohkaista syrjivien kuvausten tunnistamiseen ja yhdenvertaisuuden edistämiseen
2. syrjivään mainontaan ja vihaa ihmisryhmiä kohtaan lietsovaan aineistoon tulee puuttua nykyistä määrätietoisemmin sekä harkita mainonnan julkista valvontaa tasa-arvo- ja vähemmistövaltuutettujen toimistoissa
3. kaikkien mahdollisuudet osallistua tietoyhteiskuntaan tulee turvata koulutuksella ja varmistamalla riittävät laajakaistayhteydet myös syrjäseuduille
4. kattavan ja tasokkaan kirjastoverkon resurssit tulee turvata osana kaikkien tietoyhteiskunnan
5. toteuttamista


### Lähisuhteet ja väkivalta


1. lähisuhdeväkivallan torjumiseen tulee luoda pysyvä, poikkihallinnollinen toimintaohjelma
2. väkivallan ennaltaehkäisyssä tulee painottaa kuhunkin kohderyhmään sopivaa asennekasvatusta
3. turvakoti- ja tukipalveluverkkoa tulee laajentaa alueellisesti kattavaksi ja rahoitus tulee turvata
4. erityisen vaikeita tapauksia varten tulee perustaa salainen turvakoti
5. lähisuhdeväkivaltaa kokeneille miehille tulee tarjota mieserityisiä palveluita
6. viranomaisia tulee kouluttaa tunnistamaan viharikoksia
7. kynnystä viharikosten ilmoittamiseen tulee madaltaa tiedottamalla ja parantamalla uhrien tukea
8. vihamotiivi tulee kirjata lakiin rangaistusten koventamisperusteeksi


### Maahanmuutto ja kehitysyhteistyö


1. hakuprosessin aikana Suomeen selvästi kotoutuneille maahanmuuttajille tulee lähtökohtaisesti myöntää oleskelulupa, elleivät muut syyt sitä estä
2. perheenyhdistämiskäytännöissä perheen käsitettä tulee soveltaa joustavasti niin, että ydinperheen lisäksi voidaan ottaa huomioon esimerkiksi huolenpidon varassa ollut lähisukulainen tai samaa sukupuolta oleva kumppani
3. koulutusta maahanmuuttajille kulttuurista, yhteiskunnasta, laeista, perusoikeuksista ja tavoista Suomessa tulee lisätä
4. kaikille maassa vakituisesti asuville tulee taata subjektiivinen oikeus suomen kielen koulutukseen, joka kattaa perusteiden lisäksi myös keski- ja edistyneemmän tason kursseja
5. kehitysyhteistyömäärärahat tulee nostaa 0,7 prosenttiin bruttokansantuotteesta vuoteen 2015 mennessä
6. kehitysyhteistyössä tulee painottaa kussakin tilanteessa haavoittuvimpia ja syrjittyjä ihmisryhmiä
7. kehitysyhteistyön kumppanimailta tulee edellyttää perusoikeuksien kunnioittamista ja yhdenvertaisuuden edistämistä
8. Maahanmuuttajille suunnatun kotoutumisrahan tulee olla riippumaton puolison tuloista.



