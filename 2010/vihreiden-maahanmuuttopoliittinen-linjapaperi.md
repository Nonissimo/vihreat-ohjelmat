---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:20.589369
title: Vihreiden maahanmuuttopoliittinen linjapaperi
type: erityisohjelma
url: https://www.fsd.tuni.fi/pohtiva/ohjelmalistat/VIHR/1098
year: 2010
---


# Vihreiden maahanmuuttopoliittinen linjapaperi


*Hyväksytty puoluehallituksessa 23.10.2010*


**Sisällysluettelo**


**Alkusanat**    **Vihreän maahanmuuttopolitiikan kiteytys**    **Maahanmuuton
tilannekuva Suomessa**    **Maahanmuuttoon liittyvät muutokset ja haasteet**
**Arjen ratkaisuja maahanmuuttopolitiikan haasteisiin**       Kielen opiskelu
  Työllisyyden edistäminen       Yhdenvertaisuus       Asuminen ja arki
  Humanitäärinen maahanmuutto ja turvapaikanhakijat       Työperäinen
maahanmuutto


## Alkusanat


Keväällä 2011 Suomessa käydään arvovaalit. Tuolloin tehdään valinta avoimen,
maailmaan rohkeasti suhtautuvan ja sisäänpäin käpertyvän Suomen välillä.


Vaalien kuumin kysymys saattaa olla tämän paperin käsittelemä
maahanmuuttopolitiikka. Vihreät ei pidä ihmisten liikkumista rajojen yli uhkana
vaan pikemminkin luontevana osana tämän päivän maailmaa. Suomen väestön etninen,
kulttuurinen, kielellinen ja uskonnollinen kirjo toki kasvaa, mutta Vihreille
ihmisten erilaisuus, yksilöllisyys ja yhdenvertaisuus ovat aina olleet tärkeitä
lähtökohtia.


Maahanmuuttoon liittyvät haasteet ovat enimmäkseen arkisia. Kielenopetukseen,
työllisyyteen, arjen elämästä nouseviin ristiriitoihin ja syrjintään on olemassa
käytännöllisiä vastauksia. Kulttuurin rikastamisesta puhumisen tai
sivilisaatioiden sodan manaamisen sijaan on keskityttävä näihin kysymyksiin.


Maahanmuuttokriitikot ovat osin oikeassa sanoessaan, että maahanmuuton
ongelmista on Suomessa vaiettu. Vastaus 1990-luvun puolivälin rasistisen
väkivallan aaltoon olivat rasismin vastainen työ ja suvaitsevaisuuskasvatus. Se
peitti alleen tavallisten ihmisten huolet ja maahanmuuttajiin liittyvät huonot
kokemukset. Suvaitsevaisuudesta ei ole ratkaisuksi esimerkiksi siihen, että
taloyhtiön maahanmuuttaja-asukkaat eivät lajittele jätteitään tai noudata
pesutuvan vuorolistaa. Asuinalueiden eriytyminen on todellisuutta. Suuttumus
tällaisiin asioihin ei ole rasismia. Kotoutumisen suuret ja pienet haasteet ovat
jääneet monikulttuurisuuspuheen jalkoihin. Tässä myös Vihreiden on katsottava
peiliin.


Toisin kuin maahanmuuttokriitikot, Vihreät ei kuitenkaan pidä näiden haasteiden
ratkomista mahdottomana. Esimerkiksi asumiseen liittyviä yhteentörmäyksiä on
ratkottu menestyksellisesti. Useimmiten sääntöjen puheeksi ottaminen ja
selvittäminen on auttanut.


Maahanmuutto on osa avointa taloutta ja se tuo mukanaan avoimeen talouteen
liittyvät edut ja haasteet. Näihin haasteisiin Vihreillä on ratkaisuja.


## Vihreän maahanmuuttopolitiikan kiteytys


Maahanmuuton kolme tärkeintä haastetta ovat kielen oppiminen, työllistyminen ja
yhdenvertaisuuden toteutuminen. Nämä ovat kotoutumisen avainkysymykset. Suomi,
joka kohtelee hyvin ja tasa-arvoisesti kaikkia asukkaitaan, myös muualta
tulleita, pitää huolta kantaväestöstäkin. Maahanmuuttajien ja suomalaisten
vastakkainasettelu taas ei ole Suomelle eduksi.


Ihmiset ovat aina lähteneet muille maille etsimään työtä, parempaa elämää,
rakkautta ja turvaa. Näin on nytkin, ja siksi maahanmuutolla on oltava
oikeudenmukaiset ja inhimilliset pelisäännöt. Tämä ei silti tarkoita jokaisen
halukkaan lennättämistä somalialaiselta pakolaisleiriltä Suomeen.


Monikulttuurisuus ei ole ideologia vaan tosiasia. Suomessa asuu ihmisiä
erilaisista etnisistä, kulttuurisista ja uskonnollisista taustoista, ja tämä
moninaisuus kasvanee tulevina vuosina. Meille kaikille kuuluu vapaus olla
omanlaisiamme, ajatella itse ja hakeutua haluamiimme alakulttuureihin ilman
syrjintää. Vähemmistöillä on oikeus säilyttää oma kielensä ja kulttuurinsa siinä
missä enemmistölläkin.


Yhdessä eläminen edellyttää kaikilta sitoutumista pohjoismaisten perinteisten
arvojen parhaimmistoon: kaikista huolehtimiseen, demokratiaan, tasa-arvoon ja
ihmisoikeuksien kunnioittamiseen. Suomessa maahanmuuttajan on noudatettava
Suomen lakia siinä missä kantasuomalaistenkin. Poikkeuksia tai erivapauksia ei
myönnetä kulttuurisilla perusteilla.


Kotouttamispolitiikan pitää korostaa ja tukea maahanmuuttajien omatoimisuutta.
Monilla maahanmuuttajilla on paljon haluja ja voimavaroja yrittämiseen,
työntekoon ja nopeaan kielenoppimiseen kunhan se on mahdollista. Ensisijaisesti
on tuettava eriytettyjen ”maahanmuuttajapalveluiden” sijaan sitä, että jokainen
tietää, miten kaikille tarkoitettuja peruspalveluita käytetään. Paras keino myös
kaksien työmarkkinoiden syntyä vastaan on tukea ulkomaisten työntekijöiden
mahdollisuuksia puolustaa itse itseään.


## Maahanmuuton tilannekuva Suomessa


1. Suomi on vaurastumisen ja rajojen avautumisen myötä muuttunut maahanmuuttajia
lähettävästä maasta tulijoiden vastaanottajaksi. Silti Suomi ei edelleenkään ole
erityisen houkutteleva kohde maahanmuuttajille. Usein tiukan
maahanmuuttopolitiikan maana mainittuun Tanskaan muutti Euroopan ulkopuolelta 25
000 ihmistä vuonna 2009. Suomessa vastaava luku on 15 000. Kuten muuallakin,
suuri osa tulijoista asettuu lopulta suuriin kaupunkeihin.


2. Euroopan unionin kansalaisilla on oikeus vapaaseen liikkumiseen ja työntekoon
koko unionin alueella. Juuri siksi suomalainen insinööri voi lähteä töihin
Saksaan ilman vaivalloista byrokratiaa. Suomeen on hakeutunut työntekijöitä
etenkin Virosta ja Puolasta. Vapaa liikkuvuus on tehnyt mahdolliseksi myös
Itä-Euroopan köyhien ja vainottujen romanien ilmaantumisen suomalaisten
kaupunkien kaduille kerjäämään.


3. Maahanmuutto lisää etnistä, kulttuurista ja uskonnollista monimuotoisuutta.
Maahanmuutto on muistuttanut meitä myös kotoperäisten vähemmistöjen kuten
romaneiden, saamelaisten ja tataarien olemassaolosta.


4. Maahanmuuttajista on vaikea puhua yhtenä joukkona, koska he pitävät sisällään
koko ihmiselämän moninaisuuden. Intialainen Nokian insinööri ja Ruandan
pakolaisleiriltä saapunut lukutaidoton kiintiöpakolainen lienevät kaksi
ääripäätä. Turhan usein sanalla ”maahanmuuttaja” viitataan yhteen uskontokuntaan
ja kansanryhmään. Tässä paperissa esiin nostetut haasteet ja toimenpiteet
koskettavat hyvin eri tavalla erilaisista taustoista tulevia maahanmuuttajia.
Tämä moninaisuus on syytä pitää mielessä.


5. Maahanmuutolla on monia syitä. Suomeen muutetaan opiskelemaan, töihin,
rakkauden perässä, perhesiteen perusteella tai humanitäärisistä syistä, turvaan
sotaa ja vainoa. Venäjältä on tullut 1990-luvun alun jälkeen myös joukko niin
sanottuja inkerinsuomalaisia paluumuuttajia. Työperäinen maahanmuutto muodostaa
noin puolet Suomeen EU/ETA-maiden ulkopuolelta kohdistuvasta muuttoliikkeestä.
Humanitäärisen maahanmuuton määrissä on viime vuosina tapahtunut suuria
heilahduksia. Turvapaikanhakijoiden määrät nousivat nopeasti vuoden 2008
loppupuoliskolla ja ovat vuonna 2010 kääntyneet taas selvään laskuun.


6. Laiton maahanmuutto ja paperittomasti maassa oleskeleminen ovat suuria
ongelmia useissa Euroopan maissa, varsinkin Etelä-Euroopassa. EU:n alueella
arvioidaan elävän useita miljoonia ihmisiä ilman papereita. Suomessa ilmiö on
ollut vähäisempi, mutta laittomat rajanylitykset ovat lisääntyneet myös
itärajalla. Kireän viisumi- ja maahanmuuttopolitiikan kääntöpuolena on laittoman
maahanmuuton lisääntyminen, joka altistaa Eurooppaan pyrkijät ihmiskaupalle.


## Maahanmuuttoon liittyvät muutokset ja haasteet


1. Suomen väestö ikääntyy nopeasti ja tarvitsemme maahanmuuttajia töihin
Suomeen. Onko Suomi riittävän houkutteleva vaihtoehto työikäisille ja
työhalukkaille tulijoille? Toisaalta maahanmuuttajien työllistymiseen liittyy
haasteita, jotka näkyvät eri ryhmien suurissa työllisyyseroissa. Toiset ryhmät
työllistyvät jopa suomalaisia paremmin, humanitäärisin syin maahan tulleet
selvästi heikommin. Maassa asutun ajan myötä kaikkien ryhmien työllisyys
paranee. On hyvä muistaa, ettei maahanmuuttaja ole ”vain työvoimaa” vaan aina
kokonainen ihminen, jolla on muitakin tarpeita. Ulkomaalaisten ja
maahanmuuttajataustaisten työteon keskeinen haaste liittyy oikeudenmukaisten
työehtojen takaamiseen ja riskiin etnisesti jakautuneiden työmarkkinoiden
syntymisestä.


2. Maahanmuuttajien pitää kotoutua osaksi suomalaista yhteiskuntaa. Se
tarkoittaa, että maahanmuuton myötä muodostuviin etnisiin vähemmistöihin
kuuluvat kokevat olevansa täysivaltainen osa suomalaista yhteiskuntaa. Toisaalta
se tarkoittaa, ettei näiden ryhmien pitäisi valtavasti poiketa kantaväestöstä
esimerkiksi työttömyyden suhteen. Euroopan suurkaupungeissa on esimerkkejä
kärjistyneistä ongelmista ja ghettoutumisesta. Toisaalta suurin osa
maahanmuuttajataustaisista ihmisistä elää normaalia elämää osana uuden
kotimaansa arkea.


3. Maahanmuuttoon liittyy arkisia haasteita, joiden ratkominen on
kotoutumispolitiikan perustehtävä. Kielenopetusta on syvennettävä ja sitä on
pystyttävä tarjoamaan kaikille maahanmuuttajille. On ratkottava seitsemästä eri
kansallisuudesta koostuvien luokkien arkipäivän ongelmia. Huono-osaisuuden
kasaantuminen samoille asuinalueille pitää estää. On löydettävä myös
perinteisten kotouttamistoimien ulkopuolelle helposti putoavat, esimerkiksi
kantasuomalaisten puolisot, ja tarjottava heille asianmukaista tukea. Moni
kotoutumiskoulutusta tai kielenopetusta tarvinnut on joutunut odottamaan jopa
vuosia.


4. Kulttuuriin liittyy haasteita, jotka usein synnyttävät kaikkein kiivaimpia
keskusteluita. Maailmalla ja jossain määrin myös Suomessa on nähty niin
uskonnollista radikalismia kuin ihmisoikeuksien vastaisia ”kulttuurisia”
käytäntöjä. Väittelyitä on käyty ainakin uimavuoroista, minareeteista ja
burkhista. Toisaalta Suomessa kasvaa nyt myös sukupolvi niin sanottuja toisen
polven maahanmuuttajia, jotka osaavat kielen ja tuntevat tavat, mutta joiden voi
olla vaikea löytää omaa identiteettiään kahden kulttuurin välissä.


5. Maahanmuuttoon ja etnisiin vähemmistöihin liittyy aina kysymys myös
rasismista ja syrjinnästä. Maahanmuuttajista on viime aikoina haettu syntipukkia
maata vaivaaviin ongelmiin ja rakennettu kuvaa suomalaiseen kulttuuriin
kohdistuvasta uhasta. Maahanmuuttajat kohtaavat Suomessa niin viharikoksia kuin
syrjintää esimerkiksi työ- ja asuntomarkkinoilla.


6. Turvapaikanhakijoiden määrän suuri vaihtelu on aiheuttanut haasteita
turvapaikkaprosessille. Osa ihmisistä on joutunut odottamaan pitkiä aikoja
vastaanottokeskuksissa ja itse prosessin kustannustehokkuus on heikentynyt.
Vaikka turvapaikkahakemuksen kautta Suomeen saapuvien ulkomaalaisten määrä tulee
tulevaisuudessakin olemaan suhteellisen pieni kaikista maahanmuuttajista, heidän
kohtelunsa on erityisen tarkan syynin alaisena.


## Arjen ratkaisuja maahanmuuttopolitiikan haasteisiin


**1. Kotoutumispolitiikan perustana on maahanmuuttajan velvollisuus sitoutua
Suomen lakeihin ja oikeus oman kulttuurin säilyttämiseen.**


Suomessa eläminen edellyttää sitoutumista demokratian, ihmisoikeuksien ja lakien
noudattamiseen. Näistä vaatimuksista ei poiketa kulttuuriin vetoamalla.
Toisaalta maahanmuuttajalla on oikeus oman kulttuurinsa vaalimiseen ja
esimerkiksi oman äidinkielen opetusta pitää myös tukea.


Maahanmuuttajien ja erityisesti pakolaisten tietoisuutta ihmis- ja
perusoikeuksista sekä muista yksilön, erityisesti naisten ja lasten oikeuksista
ja velvollisuuksista Suomessa on lisättävä.


Kotoutumisen arviointiin on laadittava selkeät mittarit, joilla tehtyjen
toimenpiteiden vaikutusta arvioidaan. Kotoutumissuunnitelmien toimeenpanoa,
toteutumista ja vaikutuksia on ryhdyttävä systemaattisesti seuraamaan. Käytännön
kotoutumistyö tehdään kunnissa, joissa voidaan esimerkiksi rekrytoida
kunnallinen tai seudullinen maahanmuuttoasiamies koordinoimaan kotouttamistyötä.
Erityisen tärkeää on, että kotouttamisen ketju toimii niin, että esimerkiksi
kahden kielikurssin välissä ei tarvitse odotella turhaan.


### Kielen opiskelu


**2. Kielen opiskelu on jokaisen maahanmuuttajan oikeus, mutta myös velvollisuus**
Jokaiselle maahanmuuttajalle on Suomeen saapumisen syystä riippumatta taattava
mahdollisuus suomen/ruotsin opiskeluun. Kielen opiskeluun voidaan myös
velvoittaa esimerkiksi edellytyksenä sosiaaliturvalle. Kielenopetuksen
järjestämiseen tarvitaan selkeät, valtakunnalliset periaatteet. Kotiäitien pääsy
kielenopetukseen on varmistettava.


### Työllisyyden edistäminen


**3. Ensin työ- ja elinkeinotoimistoon, ei sossuun**


Useimmat maahanmuuttajat haluavat tehdä töitä, joten työllistymisen on oltava
kotouttamispolitiikan keskiössä. Turvapaikanhakijan ei pidä joutua makaamaan
vastaanottokeskuksessa odottamassa työllistymistä edistävään koulutukseen
pääsyä. Ulkomailla hankittua osaamisen tunnustamista ja täydennyskoulutusta on
joustavoitettava ja mahdollisuuksia osoittaa pätevyys näyttökokeilla on
lisättävä.


**4. Maahanmuuttajien yrittäjyyden tukeminen**


Maahanmuuttajien kynnys ryhtyä yrittäjiksi on merkittävästi kantasuomalaisia
matalampi. Toisaalta heidän tietonsa esimerkiksi lainsäädännöstä saattavat olla
hyvinkin heikot. Maahanmuuttajien suurta yrittäjäpotentiaalia on hyödynnettävä
tarjoamalla erityisesti maahanmuuttajayrittäjille suunnattuja tukipalveluja ja
koulutusta osana nykyisiä yrittäjien tukipalveluita.


### Yhdenvertaisuus


**5. Toimiva yhteiskunta perustuu yhdenvertaisuudelle**


Kotoutumispolitiikan tavoitteeksi on asetettava, että Suomeen pysyvästi
asettuneista kieltä osaavista maahanmuuttajista tulee kansalaisia. Kansalaisuus
takaa parhaalla tavalla yhdenvertaiset oikeudet ja velvollisuudet.
Kansalaisuuden ja kaksoiskansalaisuuden saamista on helpotettava.


**6. Nollatoleranssi syrjinnälle ja viharikoksille**


Kenenkään ei pidä joutua syrjinnän tai väkivallan uhriksi etnisen taustansa
vuoksi. Syrjintä ja viharikokset pitää ottaa vakavasti, niiden tunnistamista on
parannettava ja niihin on puututtava. Kasvatus yhdenvertaisuuteen on aloitettava
jo lapsena, ja siitä puhumista on jatkettava mm. kouluissa, nuoriso- ja
urheilutoiminnassa, työpaikoilla, armeijassa, terveydenhuollossa ja
vanhustenhoidossa.


Rekrytointisyrjintää työmarkkinoilla, esimerkiksi vieraskielisen nimen
perusteella, on selvitettävä ja anonyymiä työnhakua kokeiltava
julkishallinnossa. Täydellistä tai liian hyvää kielitaitoa ei saa vaatia
sellaisissa tehtävissä, joissa pärjäisi heikommallakin kielitaidolla.


**7. Tyttöjen ja naisten oikeuksien tukeminen**


Maahanmuuttajanaiset ovat monesti haavoittuvassa asemassa ja saattavat jäädä
kokonaan esimerkiksi kielikoulutuksen ulkopuolelle. Maahanmuuttajaperheiden
tyttäret ja muut naispuoliset jäsenet tarvitsevat erityistä tukea. Niin sanotun
kunniaväkivallan, pakkoavioliittojen ja sukupuolielinten silpomisen kaltaisten
ilmiöihin pitää puuttua tehokkaasti. Myös moniavioisuuteen liittyviä ongelmia on
tullut esiin. On huolehdittava, että maahanmuuttajien ihmis- ja perusoikeudet
toteutuvat myös heidän omissa yhteisöissään.


**8. Positiiviset erityistoimet**


Maahanmuuttaja- ja vähemmistöryhmien rakenteellisesti heikompaan asemaan voidaan
tarpeen mukaan puuttua väliaikaisesti myös positiivisilla erityistoimilla. Tämä
voi tarkoittaa esimerkiksi sitä, että kahdesta yhtä hyvästä työnhakijasta
valitaan vähemmistön edustaja.


### Asuminen ja arki


**9. Sosiaalisesti monipuolinen asuntopolitiikka**


Maahanmuuttajien keskittyminen samoille asuinalueille on tyypillinen haaste
Euroopan suurkaupungeissa. Yhdistettynä sosiaalisiin ongelmiin kuten
työttömyyteen, köyhyyteen ja syrjäytymiseen, tämä on joillain alueilla johtanut
ghettoutumiseen. Toisaalta kaikki maahanmuuttajavaltaiset alueet eivät ole
kurjistuneita. Maahanmuuttajien keskittyminen samoille asauinalueille käynnistyy
usein siitä, että edulliset asunnot ovat keskittyneet tietyille alueille.
Maahanmuuttajien määrän kasvaminen saattaa johtaa siihen, että osa
keskituloisesta kantaväestöstä muuttaa alueelta pois.


Monissa Suomen kaupungeissa on pyritty ehkäisemään ongelmien keskittymistä ja
alueiden kurjistumista sosiaalisesti monipuolisella asuntopolitiikalla jo ennen
kuin maahanmuuttajia juurikaan oli. Ajatuksena on, että kaikille alueille
rakennetaan niin vuokra-asuntoja kuin kovan rahan asuntoja. Tätä pitkäjänteistä
asuntopolitiikan linjaa on jatkettava. Lisäksi korkean työttömyyden ja matalan
tulotason asuinalueilla sijaitseville kouluille ja muille palveluille pitää
antaa erityistukea.


**10. Arkisia yhteentörmäyksiä pystytään ratkomaan**


Kerrostalossa asuminen ei ole aina helppoa. Kulttuurierot ja kielivaikeudet
saattavat lisätä yhdessä asumisen haasteita. Asumisen ongelmat kärjistyvät
esimerkiksi yhteisesti käytetyissä saunoissa ja pesutuvissa. Taloyhtiöiden
sääntöjen esittämisessä onkin huomioitava asukkaiden mahdollinen puutteellinen
kielitaito.


Asumisneuvonnalla pyritään ratkomaan ja sovittelemaan ongelmia. Asumisneuvojat
jakavat tietoa suomalaisesta asumiskultturista ja järjestyssäänöistä.
Tarvittaessa he voivat opastaa asumisen käytännöissä kädestä pitäen. Näin
ehkäistään yhteentörmäyksiä ja tietenkään asumisneuvojien työ ei keskity vain
maahanmuuttajiin vaan yhtä lailla kantaväestöön.


**11. Maltillisen islamin tukeminen fundamentalismia vastaan**


Uskonto on maallisessa yhteiskunnassa yksityisasia, joka ei kuulu politiikkaan.
Tätä käsitystä haastavaa radikaalia islamismia, kuten muitakin
fundamentalistisia liikkeitä on vastustettava. Julkisen vallan on tarvittaessa
suojattava maltillisen islamin kannattajia fundamentalisteja vastaan. Suomessa
saa omalla ajallaan pukeutua miten haluaa, siksi huivi- tai burkha-kieltoa ei
pidä hyväksyä. Tällaisilla kielloilla ei ratkaista sukupuolten tasa-arvoon
liittyviä ongelmia. Samoin minareetteja tulee voida rakentaa siinä, missä
muidenkin uskontokuntien rakennuksia.


Maahanmuuttajia ja muslimeja syytetään joskus perinteisten kristinuskon
symbolien ja tapojen häivyttämisestä. Keskustelua on käyty esimerkiksi
suvivirren laulamisesta koulujen kevätjuhlissa. On hyvä huomata, että useimmiten
nämä vaatimukset ovat peräisin uskonnottomilta kantasuomalaisilta, eivät
niinkään maahanmuuttajilta. Kaikki suomalaisetkaan eivät ole yhtä mieltä
”perinteisistä suomalaisista tavoista”. Suvivirsi säilyköön koulujen juhlissa!


### Humanitäärinen maahanmuutto ja turvapaikanhakijat


**12. On inhimillistä auttaa ihmisiä, jotka tarvitsevat apua, turvapaikan tai
mahdollisuuden uuteen elämään**


Turvapaikkajärjestelmän on toimittava oikeudenmukaisesti, tehokkaasti ja
suojelun kriteerien on oltava selkeät. Järjestelmän toimivuutta on seurattava ja
mahdollisiin ongelmakohtiin puututtava kuten on tehty EU-maista tulleiden
turvapaikanhakijoiden ja niin sanottujen b-lupalaisten1 kohdalla.
Turvapaikkapolitiikan oleelliseen kiristämiseen ei ole perusteita. Pahimmillaan
tämä johtaisi tilanteeseen, jossa Suomeen saapuneet eivät edes hae turvapaikkaa
vaan jäävät piilottelemaan ilman papereita. On myös huolehdittava siitä, että
järjestelmällisen laittoman maahanmuuttotoiminnan ja ihmiskaupan tunnusmerkit
täyttävä toiminta voidaan tehokkaasti paljastaa ja siihen puuttua.


**13. Autetaan pakolaisia lähtömaissa.**


Suomen kehitysapu on nostettava 0,7 prosenttiin bruttokansantuotteesta. Hyvin
kohdistetulla kehitysavulla vähennetään köyhyyttä, tuetaan naisten koulutusta ja
autetaan konflikteja pakenevia ihmisiä.


**14. Otetaan kiintiöpakolaisia.**


Kiintiöpakolaiset ovat UNHCR:n pakolaismääritelmän saaneita ihmisiä, joita
otetaan Suomeen suoraan pakolaisleireiltä. Kiintiöpakolaisjärjestelmä on hyvä
tapa kantaa vastuuta maailman pakolaisongelmasta. Pakolaiskiintiö pitää nostaa
nykyisestä 750:stä tuhanteen vuosittaiseen pakolaiseen.


**15. Turvapaikanhakijoiden kotouttamisen osaksi yhteiskuntaa pitää alkaa
heti.**


Turvapaikkaprosessien venyminen ei ole kenenkään etu. Hakemusten nopea käsittely
on myös kustannustehokasta. Pitkiä oleskeluaikoja vastaanottokeskuksissa pitää
vähentää. Turvapaikanhakijat joutuvat odottamaan joskus jopa vuosia
vastaanottokeskuksissa ilman kunnollista perehdyttämistä suomalaiseen
yhteiskuntaan ja työllisyyskoulutusta. Laitoselämä laitostaa, ei kotouta.


Perusopintojen suomen/ruotsin kielestä ja suomalaisesta yhteiskunnasta pitää
käynnistyä heti, kun turvapaikanhakija saapuu Suomeen. Kotouttamisjaksoon
tarvitaan selkeä opetussuunnitelma, joka määrittää kotoutumisjakson tavoitteet.


**16. Turvapaikanhakijoilla on oltava mahdollisuudet tavalliseen elämään.**


Turvapaikanhakijoilta ei saa ottaa pois mahdollisuutta elää normaalia elämää.
Turvapaikanhakijoilla pitää olla myös oikeus tehdä töitä.


Suurista, osin kaukana asutuskeskuksista sijaitsevista vastaanottokeskuksista
pitää siirtyä hajasijoitettuun turvapaikanhakijoiden majoittamiseen tavallisiin
vuokra-asuntoihin. Näin he pääsisivät nopeasti kiinni normaaliin suomalaiseen
elämänmenoon, mikä nopeuttaisi kotoutumista, oman arjen pyörittämistä ja kielen
oppimista.


### Työperäinen maahanmuutto


**17. Maahanmuutolle on oltava riittävästi laillisia väyliä.**     Suomi
tarvitsee tulevaisuudessa uusia työntekijöitä. Suomeen töihin muuttamiseen on
löydyttävä selkeät, lailliset väylät. Suomeen opiskelemaan tulleita
ulkomaalaisia on kannustettava myös jäämään Suomeen töihin valmistumisen
jälkeen. Siksi opintoihin pitää kuulua myös riittävästi kielikoulutusta ja
automaattinen kolmivuotinen oleskelulupa opintojen valmistumisen jälkeen.


**18. Tehokas harmaan talouden torjunta estää kaksien työmarkkinoiden
syntymisen.**     Työperäinen maahanmuutto ei saa johtaa etnisten
halpatyömarkkinoiden syntyyn tai pimeän työn käyttöön. Kiireellisimpiä hankkeita
ovat rakennusalan urakanantajan ilmoitusvelvollisuuden laajentaminen,
lähetettyjen työntekijöiden verovastuun tehostaminen, tilaajavastuulain
mukaisten tietojen saaminen julkiseen rekisteriin ja valvonnan tehostaminen.
Ammattiliitoille on annettava kanneoikeus, jotta heikossa asemassa olevien
ihmisten työehtojen polkemiseen voidaan helpommin puuttua.


**19. Maahanmuuttajilla ja siirtotyöntekijöillä on oltava keinot puolustaa omia
etujaan.**     Maahanmuuttajien ja etenkin siirtotyöläisten huonot työehdot
liittyvät edunvalvonnan vaikeuksiin. EU/ETA-alueen ulkopuolelta tulevien
työntekijöiden työlupaa ei pidä sitoa yksittäiseen työnantajaan. Työehtojen
polkemisesta viranomaisille kanteleminen ei saa johtaa työluvan menetykseen.


**20. Euroopan unioni tarvitsee yhteistä maahanmuutto- ja
turvapaikkapolitiikkaa.**     Suomen on ajettava aktiivisesti EU:n yhteistä
maahanmuutto- ja turvapaikkapolitiikkaa, jotta kaikkia alueelle tulijoita
kohdeltaisiin oikeudenmukaisesti ja samoilla säännöillä. Tällä hetkellä
esimerkiksi Kreikassa turvapaikanhakijat eivät saa hakemuksilleen kunnollista
käsittelyä. Laittoman maahantulon vähentäminen edellyttää parempia
mahdollisuuksia saapua laillisesti töihin unionin alueelle.


### LIITE


Pieni tilastokatsaus maahanmuuttoon


*Ulkomaalaiset Suomessa*


Suomessa asui vuoden 2009 lopussa noin 155 000 ulkomaan kansalaista ja lisäksi
noin 46 000 suomen kansalaista, joiden äidinkieli oli muu kuin suomi tai ruotsi.
Vuonna 2000 ulkomaan kansalaisia asui Suomessa 91 100. Maahanmuuttajat
keskittyvät suurimpiin kaupunkeihin. Helsingissä ulkomaalaisia oli 7,2 % ja
Espoossa 6,3 % väestöstä.


Suurimmat kansalaisuusryhmät ovat venäläiset (28 210), virolaiset (25 510),
ruotsalaiset (8 506), somalialaiset (5 570) ja kiinalaiset (5 180). Suurimmat
kieliryhmät ovat venäjä (51 683), viro (25 095), englanti (12 063), somali (11
681) ja arabia (9 682).


*Maahanmuutto Suomeen*


Vuonna 2009 maahan muutti ulkomailta 26 700 ihmistä, sisältäen suomalaiset
paluumuuttajat. EU/ETA-maiden ulkopuolelta tuleville myönnettiin noin 15 000
oleskelulupaa. Suomeen suuntautuvan maahanmuuton määrä on kasvanut koko 1990- ja
2000-luvun. Vuonna 1995 Suomeen muutti 12 000 ihmistä, nousukauden huipulla 2008
muuttajia oli 29 000.


*Maahanmuuton syyt*


Vuonna 2009 Suomesta haettiin oleskelulupaa erityisesti avioliiton tai
perhesiteen perusteella (8 500), työn vuoksi (6 700) ja opiskelua varten (4
653). EU-kansalaiset, esimerkiksi virolaiset rakennusmiehet tai romanialaiset
kerjäläiset voivat tulla Suomeen vapaasti.


*Humanitaarinen maahanmuutto*


Vuonna 2009 turvapaikkahakemuksia jätettiin 5 988, myönteisiä päätöksiä tehtiin
1 266 ja perheen yhdistämisiä 576. Lisäksi Suomi otti 769 kiintiöpakolaista.


Turvapaikanhakijoiden määrä on vaihdellut vuodesta toiseen varsin paljon.
Vuosina 1990–1993 hakijoita oli 2000–3000 vuodessa, mutta 1994–1997 alle tuhat.
Vuonna 2000 hakijoita oli 3 170, mutta seuraavana vuonna vain 1 651. Seuraavina
parina vuotena hakijoita oli jälleen yli 3000. Turvapaikanhakijoiden määrä lähti
2008 puolivälissä nopeaan kasvuun. Vuonna 2010 hakijamäärä on selvästi alentunut
ja kokonaismäärä jäänee alle 4000 hakijaan.


Turvapaikanhakijoiden määrät näyttävät Suomessa seurailevan pitkälti muun
Euroopan trendejä. UNHCR:n tilastoista näkyy hyvin, kuinka
turvapaikanhakijamäärä kääntyy kasvuun 2008 koko Euroopassa.



