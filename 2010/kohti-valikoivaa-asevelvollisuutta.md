---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:15.818612
title: Kohti valikoivaa asevelvollisuutta
type: erityisohjelma
url: https://www.fsd.tuni.fi/pohtiva/ohjelmalistat/VIHR/1116
year: 2010
---


# Kohti valikoivaa asevelvollisuutta


### Vihreiden linjaukset asevelvollisuudesta


*Hyväksytty puoluehallituksessa 11.6.2010*


*Erinomaisinta ei ole sata taistelua ja sata voittoa, vaan vihollisen
kukistaminen taistelutta.*      Sunzi: *Sodankäynnin taito*


Sisällysluettelo     1 Sodankäynnin muutokset     2 Uhkakuvat     2.1
Sotilaallisia uhkakuvia     2.2 Venäjän supistuva reservi     2.3 Uhkakuviin
vastaaminen     3 Asevelvollisuus Suomessa ja muualla Euroopassa     3.1
Valikoinnin tapa ja kutsuntamenettely     3.2 Kustannukset     4 Vihreät
linjaukset valikoivasta asevelvollisuudesta     Lähteitä


Vihreät linjaukset asevelvollisuudesta lähtevät Suomen ulko- ja
turvallisuuspolitiikan muutosten tilanneanalyysistä.


Ulko- ja turvallisuuspolitiikan tulee perustua laajaan turvallisuusnäkemykseen,
ihmisoikeuksien ja demokratian edistämiseen sekä konfliktien ennaltaehkäisyyn.
Ensisijaista on inhimillinen turvallisuus eli yksilöiden ja yhteisöjen
turvallisuus. Se merkitsee rauhan ja vakauden rakentamista, köyhyyden ja
eriarvoisuuden kitkemistä, väkivallan kierteestä vapautumista ja konfliktien
ennaltaehkäisyä.


Kysymys asevelvollisuudesta ja asevelvollisten määrästä asettuu yleiseen
kysymykseen sodan mahdollisuudesta, uhkakuvista ja niihin vastaamisesta.
Turvallisuusuhat ovat muuttuneet.


Perinteisten sotilaallisten ja valtiollisten uhkien sijaan ja rinnalle ovat
nousseet ilmastonmuutoksen aiheuttamat ja muut ympäristöuhat, ydinenergian
riskit, terrorismi, maailmanlaajuiset tartuntataudit ja tietoyhteiskunnan
haavoittuvuus. Niin kutsutut uudet uhat ovat yleensä ylikansallisia ja vaativat
kansainvälistä yhteistyötä. Ensisijaiset keinot tällaisiin uhkiin puuttumiseen
ovat maailmanlaajuisen eriarvoisuuden ja köyhyyden vähentäminen,
oikeusvaltioperiaatteen edistäminen, kehitysyhteistyö, siviilikriisinhallinta,
ympäristöpolitiikka ja kansainvälinen aseriisunta.


Lisääntyvä taloudellinen keskinäinen riippuvuus ja kehittynyt kansainvälinen
yhteistyö ovat muuttaneet maailmaa rauhanomaisemmaksi. Euroopan unioni on tuonut
merkittävästi rauhaa ja vakautta aiemmin sotien riivaamaan Eurooppaan. Vaikka
sotien määrä on kylmän sodan päättymisen jälkeen vähentynyt, asevarustelumenot
ovat maailmassa kuitenkin kasvaneet. Aseellisten konfliktien mahdollisuus ei ole
siis poistunut. Perinteisiä valtioiden välisiä konflikteja todennäköisempiä ovat
nykyään valtioiden sisäiset aseelliset ja alueelliset kiistat.


Vihreiden tavoitteena on sotien ja väkivaltaisten konfliktien ennaltaehkäisy.
Puolustusvoimien mitoitus ja valmiudet on sovitettava vastaamaan uhkakuvien ja
sodankäynnin muutoksia nykyistä paremmin. Nykyisen laajuisen asevelvollisuuden
ylläpito ei ole enää tarkoituksenmukaista. Pakollisesta varusmiespalveluksesta
tulee pitkällä aikavälillä siirtyä valikoivuuden kautta vapaaehtoiseen malliin.
Näillä linjauksilla Vihreät osoittavat keskeiset päämäärät ja syyt nykyistä
suuremmalle asevelvollisten valikoinnille.


## 1 Sodankäynnin muutokset


Asevoimien koko ja laatu ovat vastauksia sotilaallisiin uhkakuviin, joita
luodaan sodankäynnin mahdollisuuksien ja käytyjen sotien perusteella. Viime
vuosina sodankäynnissä on tapahtunut muun muassa seuraavia muutoksia:


* valtioiden välisten sotien todennäköisyys on pienentynyt
* suurvaltojen välinen sota on erittäin epätodennäköinen
* poliittisia rakenteita muuttavat sodat (esimerkiksi talibanien nousu valtaan Afganistanissa) ovat edelleen mahdollisia
* sotilaallisia interventioita on kahta päätyyppiä: kansainvälisen yhteisön valtuuttamia tai suurvallan omia sotilaallisia operaatioita
* monista maailman alueista on tullut rauhanvyöhykkeitä, turvallisuusyhteisöjä, joissa valtioiden välinen sota on tosiasiassa poistunut keinovalikoimasta.


Osa sodankäynnin muutoksista on poistanut uhkia, edesauttanut rauhaa ja
vakauttanut Eurooppaa.


## 2 Uhkakuvat


Perinteisten sotilaallisten ja valtiollisten uhkien sijaan ja rinnalle ovat
nousseet ilmastonmuutoksen aiheuttamat uhkat ja muut ympäristöuhat, ydinenergian
riskit, terrorismi, maailmanlaajuiset tartuntataudit ja tietoyhteiskunnan
haavoittuvuus.


Vihreät katsoo, että Suomen ja Euroopan unionin on kannettava vastuunsa myös
globaalista turvallisuudesta. Kansalliset rajat ylittävät uhkat edellyttävät
kansainvälistä yhteistyötä. Kriisinhallinnan lähtökohtina tulee aina olla
pyrkimys rauhaan ja ihmisoikeuksien edistämiseen. Erityisesti on kehitettävä
siviilikriisinhallinnan kykyä. Kriisien ennaltaehkäisyssä ja erityisesti
jälkihoidossa tulee korostaa toimivien yhteiskuntarakenteiden merkitystä.


### 2.1 Sotilaallisia uhkakuvia


Vihreät katsoo, että Suomen puolustuspolitiikan tulee perustua huolelliseen
analyysiin tulevaisuuden uhkakuvista. Erilaisiin uhkiin on valmistauduttava
tarkoituksenmukaisesti. Suuri osa todennäköisimmistä uhkista on sellaisia, joita
ei voi torjua sotilaallisin keinoin.


Uhkia pohtinut Suomen turvallisuus- ja puolustuspoliittinen selonteko 2009
katsoo, että "Suomeen ei arvioida kohdistuvan sotilaallista painostusta tai
voimankäyttöä ilman, että se olisi osa laajempaa kansainvälistä konfliktia".
Useat nykymaailman turvallisuusuhkat ovat valtioiden rajat ylittäviä ja
vaikuttavat laajasti. Niiden hallinta vaatii perinteisten turvallisuuspolitiikan
keinojen lisäksi muita toimenpiteitä. Suoraa hyökkäystä todennäköisempänä uhkana
selonteko näkee, että "väestöön ja yhteiskunnan elintärkeisiin toimintoihin
liittyvät intressit voivat aiheuttaa maamme lähialueillakin ristiriitoja, jotka
saattava ääritapauksissa koskettaa sotilaallisesti myös Suomea".


Vihreät yhtyy selonteon analyysiin. Vaikka sotilaallinen uhka näyttää erittäin
pieneltä, myös siihen tulee varautua. Puolustuskyky on tällä hetkellä mitoitettu
torjumaan laajan sotilaallisen voiman käyttö Suomea vastaan. Sitä
todennäköisempänä tarpeena on kuitenkin pidetty ns. strategisen iskun torjuntaa.



> ### Strateginen isku
> 
> 
> Yllätykseen pyrkien, toimintavalmiina olevin joukoin aloitettava sotatoimi,
> jolla pyritään pakottamaan valtakunnan johto haluttuihin ratkaisuihin
> kohdistamalla lamauttavia toimia yhteiskunnan elintärkeisiin kohteisiin ja
> toimintoihin sekä puolustusjärjestelmään. Iskuun voi liittyä joidenkin alueiden
> haltuunotto. Hyökkäys alkaa ilmavoimin, tykistöasein, ohjuksin, elektronisen
> sodankäynnin keinoin ja erikoisjoukoin toteutettavilla iskuilla tärkeimpiin
> kohteisiin. (Lähde: Puolustusvoimat: http://www.defmin.fi/index.phtml?s=63)
> 
> 


### 2.2 Venäjän supistuva reservi


Perinteisesti sekä Suomessa että Ruotsissa yhdeksi mahdolliseksi uhkaksi on
arvioitu Venäjä - huolimatta siitä, mitä virallisissa arvioissa sanotaan. Suomi
seuraa Venäjän kehitystä keskeisimpänä Suomen turvallisuusympäristöön
vaikuttavana tekijänä ja kehittää yhteistyötä sen kanssa. Vihreät kiinnittää
huomiota siihen, että demokratia ei ole edennyt Venäjällä aina suoraviivaisesti
ja ihmisoikeustilanteessa on vielä paljon parannettavaa. Nämä seikat ovat omiaan
luomaan yleistä kansainvälistä epävarmuutta, mikä ei kuitenkaan ole heijastunut
Suomeen ja minkä ei odoteta vaikuttavan Suomeen kuin epäsuorasti.


Turvallisuus- ja puolustuspoliittisen selonteon parlamentaarinen seurantaryhmä
totesi raportissaan vuonna 2008, että Venäjä ei muodosta Suomelle sotilaallista
uhkaa. Raportissa todetaan myös, että kun Itämeren aluetta arvioidaan erilaisten
turvallisuusriskien näkökulmasta, päällimmäinen turvallisuushuoli ei ole
sotilaallinen, vaan liittyy öljy-, kaasu- ja kemikaalikuljetusten lisääntymiseen
ja niiden muodostamaan onnettomuusriskiin.


Myös valtioneuvoston selonteossa todetaan, että Suomeen ei arvioida kohdistuvan
sotilaallista painostusta tai voimankäyttöä ilman, että se olisi osa laajempaa
kansainvälistä konfliktia. Kuitenkin lähialueiden jännitteet ja jäätyneet
konfliktit Venäjän naapurimaissa voivat heijastua kiristyneenä ilmapiirinä myös
Suomeen, jolloin äärimmäisenä keinona voisi olla myös sotilaallinen painostus
Suomen lähialueella.


Venäjällä on runsaasti taloudellisia etuja valvottavana sekä Itämerellä että
Kuolan niemimaalla. Venäjä on käyttänyt sotilaallista voimaa etujensa
edistämiseen myös omien rajojensa ulkopuolella muun muassa elokuussa 2008
Georgian kriisissä, jossa osapuolet eivät noudattaneet kansainvälisen yhteisön
keskeisiä periaatteita. Kyse oli jäätyneestä konfliktista, jolle ei löydetty
neuvotteluratkaisua.


Turvallisuus- ja puolustuspoliittisen selonteon mukaan Venäjän puolustusbudjetti
on kasvanut koko 2000-luvun ja vuonna 2008 se oli noin 28 miljardia euroa.
Puolustusbudjetin osuus bruttokansantuotteesta on ollut 2,6-2,8 prosenttia.
Tämän ohella puolustukseen liittyviä asioita on sisällytetty muiden
hallinnonalojen budjetteihin, mikä kasvattaa kokonaissummaa huomattavasti.


Venäjän asevoimissa on käynnissä muutos perinteisestä massa-armeijasta
pienempään ja laadullisesti tehokkaampaan sotilaalliseen suorituskykyyn.
Neuvostoliiton hajottua Venäjän asevoimien henkilöstövahvuus oli 2,8 miljoonaa
sotilasta ja se on pudotettu noin miljoonaan, mikä määrä on tarkoitus säilyttää.


### 2.3 Uhkakuviin vastaaminen


Yleisesti hyväksytyt uhkakuvat eivät näytä edellyttävän, että Suomen tulisi
ylläpitää 350 000 miehen massa-armeijaa ja yleistä asevelvollisuutta. Suomeen ei
arvioida kohdistuvan minkäänlaista sotilaallista uhkaa ilman, että se olisi osa
laajempaa kansainvälistä konfliktia.


Mikäli Suomi kaikesta huolimatta joutuisi hyökkäyksen kohteeksi tai
suurvaltasodan taistelukentäksi, vastassa olisi todennäköisesti aiempia
massa-armeijoita lukumäärältään pienempiä mutta nopealiikkeisiä ja
sotilaalliselta suorituskyvyltään tehokkaita joukkoja. Tällöin todennäköisin
vakava uhka saattaisi olla ns. strateginen isku.


Vihreiden mielestä Suomen puolustusvoimia ja asevelvollisuutta tulee jatkossa
kehittää uusien uhkien vaatimaan suuntaan entistä enemmän. Pitkän aikavälin
tavoitteena tulee olla kaikille vapaaehtoinen, sukupuolineutraali maanpuolustus-
ja asepalvelusjärjestelmä. Tätä päämäärää kohti voidaan edetä parantamalla
armeijan suorituskykyä vastaamaan ajankohdan uhkakuvia, pienentämällä tämän
johdosta sodanajan joukkojen lukumäärä ja tämän seurauksena laajentamalla
varusmiesten valikointia.


Koska Vihreät pitää tärkeimpänä kykyä varustautua strategisen iskun torjuntaan,
tähän voidaan varautua nykyistä huomattavasti pienemmällä reservillä, jonka koko
asettuu 75 000-150 000 sotilaan välille. Sotilaallisesti tarpeelliset tehtävät
voi hoitaa nykyistä huomattavasti pienempi joukko, jos varustus on ajanmukainen.
Pienin mahdollinen lukumäärä on se, mikä voidaan tarkoituksenmukaisesti varustaa
strategisen iskun torjuntaan. Lisäksi on oltava joukkoja ja varusteita
taistelujoukkoja tukeviin tehtäviin. Uskottavaa puolustusta ei mitata vain
joukkojen määrän vaan myös varustetason mukaan.


## 3 Asevelvollisuus Suomessa ja muualla Euroopassa


Miehiä koskeva yleinen asevelvollisuus kehittyi Ranskan vallankumouksen ja
Napoleonin sotien aikana sekä saavutti huippunsa toisessa maailmansodassa.
Itsenäisen Suomen asevelvollisuudesta säädettiin pysyvästi vuonna 1922.


Sodankäynnin muutosten perusteella lähes koko Euroopassa on luovuttu
asevelvollisuudesta ja vähennetty armeijoiden joukkoja tuntuvasti. Vain
Kreikalla, Kyproksella ja Suomella on laaja yleinen miesten asevelvollisuus.
Esimerkiksi Ruotsi päätti lakkauttaa yleisen asevelvollisuuden 1.7.2010 lähtien.
Ammattiarmeijan kooksi tulee 50 000 sotilasta. Vielä vuonna 2007
aktiivipalveluksessa oli 27 000, kodinturvajoukoissa 35 000 ja reservissä 262
000 henkilöä. Ruotsissa on arvioitu, että jos laajamittainen invaasion uhka
syntyisi, niin sellaisen valmisteluaika olisi joka tapauksessa huomattavan pitkä
eikä laaja asevelvollisuus olisi siihen vastaamiseen sopiva tapa (Ett användbaft
försvar, 9, 29-30, 77). Myös Suomen puolustusvoimien arvion mukaan sellainen
vaatii nykytilanteessa "useiden kuukausien, jopa vuosien, valmisteluja" (ks.
Kenttäohjesääntö, yleinen osa 2008, 85).


Useimmissa maissa vain murto-osa tai Suomeen verrattuna huomattavasti pienempi
osuus miesikäluokasta suorittaa asepalveluksen. Esimerkiksi Ruotsissa ennen
ammattiarmeijaan siirtymistä 10-12 prosenttia miehistä (4 500-8 000) sekä 0,8
prosenttia naisista (400-500) suorittaa asepalveluksen vuosittain ja jatkossa
tavoite on kouluttaa 4 000 sotilasta (miehiä ja naisia) vuosittain. Ikäluokan
koko Ruotsissa on noin kaksinkertainen Suomeen verrattuna, noin 120 000
henkilöä.


Norjassa asevoimien vahvuus on tulevaisuudessa 60 000 henkilöä, joista 45 000 on
kodinturvajoukoissa. Aiemmin aktiivipalveluksessa oli 23 400 ja 80 000 henkilöä
kodinturvajoukoissa. Reserviin kuului 210 000. Varusmiehiä on koulutettu
vuosittain noin 8 000, mikä tarkoittaa että noin 30 prosenttia miehistä ja noin
kolme prosenttia (800) naisista suorittaa varusmiespalveluksen. Tanskan
asevoimien vahvuus on puolestaan 70 000 henkilöä, joista 48 000
kodinturvajoukoissa. Vuosittain koulutetaan 6 300 varusmiestä, joista 400 naisia
eli alle 1 prosentti naisikäluokasta. Vain 13 prosenttia miesikäluokasta käy
armeijan. Aiemmin aktiivipalveluksessa on ollut 22 000 ja 53 000 henkilöä
kodinturvajoukoissa.


### Taulukko: Vertailua eräiden Euroopan maiden puolustusvoimista 2009




|  |  |  |  |  |  |
| --- | --- | --- | --- | --- | --- |
|  | **Asevoimien
 vahvuus** | **Puolustusbudjetti
 MRD euroa** |  **Varusmiehiä
 vuodessa** | **Varusmiehiä 
miesikäluokasta (%)** | **Palvelusaika (kk)** |
| **Ruotsi** | 
 50 000
  | 
 4,0
  | 
 4 500-8 000
  | 
 10
  | 
 11
  |
| **Norja** | 
 60 000
  | 
 4,2
  | 
 8000
  | 
 30
  | 
 12
  |
| **Tanska** | 
 70 000
  | 
 2,7
  | 
 6 300
  | 
 13
  | 
 4
  |
| **Saksa** | 
 252 000
  | 
 31,0
  | 
 30 000
  | 
 16
  | 
 9(6)
  |
| **Sveitsi** | 
 220 000
  | 
 2,6
  | 
 38 000
  | 
 60
  | 
 5 +kertausharjoituksia
  |
| **Itävalta** | 
 55 000
  | 
 2,1
  | 
 24 000
  | 
 60
  | 
 6
  |
| **Suomi** | 
 350 000
  | 
 2,7
  | 
 23 000
  | 
 79
  | 
 6-12
  |


Lähteitä mm.: www.mil.fi, www.mil.se, Military Balance 2007


Entinen puolustusvoimain komentaja Juhani Kaskeala on arvioinut sodan ajan
vahvuuden pienenevän Suomessa 250 000 mieheen 2010-luvulla. Silloinkin Suomen
armeija olisi Euroopan suurimpia, kaksi kertaa suurempi kuin muilla
Pohjoismailla yhteensä. Nykyinen sodanajan vahvuus on 350 000 sotilasta.
Keskimääräisen eurooppalaisen armeijan aktiivipalveluksessa on 24 500 miestä ja
reservissä noin 60 000. Suurimmassa osassa Euroopan maita ei ole
asevelvollisuutta ja monen asevelvollisuuden säilyttäneenkin maan joukoista
pääosa koostuu ammattilaisista. Useimmissa Euroopan maissa, jotka ovat vielä
säilyttäneet varusmiespalveluksen, noin 10-30 prosenttia kutsuttavista käy
armeijan.


Useimmat Euroopan maat eivät oleta asevelvollisuusarmeijan olevan ratkaisu
puolustuksensa ongelmiin. Myöskään Suomen tilannetta ei voida pitää niin
poikkeuksellisena, että nykymuotoinen erittäin laaja asevelvollisuusarmeija
tulisi säilyttää. On löydettävissä parempia tapoja puolustuksen järjestämiseen.


Eri lähteiden mukaan Suomessa koulutetaan nyt 23 000-25 000 varusmiestä
vuosittain, joista noin 500 naisia. Puolustusvoimien ilmoituksen mukaan
varusmiespalveluksen suorittaa noin 80 prosenttia miesikäluokasta ja noin 1,5
prosenttia naisikäluokasta eli noin 500 naista. Tällä on saavutettu 350 000
henkilön sodanajan vahvuus.


Puolustusvoimien arvio miesikäluokista koulutettavien suhteellisesta määrästä
näyttäisi olevan liioiteltu. Miesikäluokan keskikoko menneinä ja tulevina
lähivuosina on noin 34 000 (33 975) ja naisikäluokan noin 32 700 (32 765) (Lähde
Tilastokeskus: 15-21-vuotiaat vuonna 2009), yhteensä 66 700. Tällä perusteella
80 prosenttia miesikäluokasta on noin 27 200, jolloin varusmiespalveluksen käy
ilmoitettujen 23 000-25 000 koulutetun asevelvollisen perusteella jopa alle 70
prosenttia miesikäluokista ja noin 1,5 prosenttia naisista. Koko ikäluokkaan
suhteutettuna luku on ylärajalla (25 000 koulutetussa) noin 38 prosenttia.
Prosentti koko ikäluokasta on noin 667 henkilöä, miesikäluokasta 340 ja
naisikäluokasta 327.


Nykytilanne




|  |  |  |
| --- | --- | --- |
| 
 Reservin koko
  | 
 Varusmiehiä /v
  | 
 % koko ikäluokasta (miehet ja naiset)
  |
| 
 350 000
  | 
 25 000
  | 
 38
  |


Näiden tietojen perusteella reservi kootaan koulutuksella noin 14 vuodessa.
Vihreät katsovat, että valikoimalla asevelvollisia voidaan palveluksen käyneiden
määriä vähentää ja reservi koota samassa ajassa seuraavasti:


Vihreiden tavoitteita:




|  |  |  |
| --- | --- | --- |
| 
 Reservin koko
  | 
 Varusmiehiä / v
  | 
 % koko ikäluokasta (miehet ja naiset)
  |
| 
 150 000
  | 
 10 500
  | 
 16
  |
| 
 75 000
  | 
 5 300
  | 
 8
  |


Vihreiden tavoittelema sodanajan asevoimien koko, 75 000-150 000 sotilasta,
voidaan saavuttaa nykyistä huomattavasti voimakkaammalla valikoinnilla, jonka
seurauksena koko ikäluokasta noin 8-16 prosenttia (miehet ja naiset) suorittaa
varusmiespalveluksen.


Koko varusmieskoulutettua ikäluokkaa ei voida sijoittaa sodan ajan tehtäviin.
Osa esimerkiksi muuttaa ulkomaille, kieltäytyy asepalveluksesta tai heitä ei
siviilitehtävien takia voida helposti ottaa armeijan käyttöön. Laskelmiin ei ole
sisällytetty arviota siitä, paljonko varusmiespalveluksen suorittaneista ei
olisi käytettävissä sodanajan tehtäviin. Eräiden arvioiden mukaan se olisi noin
20 prosenttia. Tällä perusteella lopulliset luvut tulisivat olemaan hieman
suurempia kuin tässä on esitetty. Tarkkoja lukuja voi saada vasta muutoksen
toteutuessa.


### 3.1 Valikoinnin tapa ja kutsuntamenettely


Nykyinenkin suomalainen asevelvollisuus on vahvasti valikoiva. Jo nyt naiset eli
puolet koko ikäluokasta on valikoitu kokonaan pois ja miesikäluokastakin noin 70
prosenttia suorittaa varusmiespalveluksen. Miehistä noin 30 prosenttia
valikoituu pois palveluksesta ja täten koko ikäluokasta alle 40 prosenttia käy
armeijan. Tilanne on sukupuolten tasa-arvon kannalta ongelmallinen, koska
asepalvelus on naisille vapaaehtoinen ja miehille pakollinen. Tasa-arvolain
tulee koskea myös armeijaa. Puolustusvoimienkin on tehtävä tasa-arvolain
mukaiset tasa-arvosuunnitelmat.


Valikointia voidaan kehittää kutsuntamenettelyn kautta. Esimerkiksi Ruotsissa
kutsuntakirje on ennen siirtymistä ammattiarmeijaan lähtenyt naisille ja
miehille (120 000) ja halukkuutta asepalvelukseen on kysytty myös internetin
kautta. Kahden päivän mittaisiin vapaaehtoisiin kutsuntoihin tuli vuosittain
noin 25 000 henkilöä ja 10-12 prosenttia miehistä ja 0,8 prosenttia naisista
suoritti varusmiespalveluksen.


Norjassa, jossa 30 prosenttia miehistä ja 800 naista, hieman yli prosentti,
suorittaa armeijan, koko noin 60 000 hengen ikäluokalle järjestetään ensin
nettikutsunnat. Toisessa vaiheessa järjestetään päivän kutsunnat noin 30 000
vapaaehtoiselle ja jatkossa tavoitellaan näihin noin 5 000 naista.
Kokonaistavoite on saada vuosittain 10 000 varusmiestä.


Vastaavia menettelyjä tulee rakentaa Suomeen. Vihreät katsoo että asepalveluksen
suorittavat tulee valita ensisijaisesti vapaaehtoisista, joista tehdään
karsintaa terveys- ja kuntoperusteilla sekä psykologisilla testeillä. Vihreät
tavoittelee pitkällä aikavälillä täyteen vapaaehtoisuuteen perustuvaa
kutsuntamenettelyä. Kun palveluksessa annettavan koulutuksen sisältö on
tehokasta ja korkeatasoista, palvelun mielekkyys houkuttelee riittävän joukon
koulutettavia vapaaehtoisia. Mikäli riittävää määrää palveluskelpoisia ei
kutsuntamenettelyllä saada, voidaan kutsuttavat arpoa. Toinen tapa lisätä
asepalveluksen valikoivuutta voisi olla eri tyyppisten tehtävien
palveluskelpoisuusluokitusten tarkentaminen siten, että niiden perusteella
voitaisiin valita pienempi joukko koulutettavia vuosittain.


Alkuvaiheessa asevelvollisuus säilytetään naisille täysin vapaaehtoisena, mutta
myös heille lähetään kutsuntakirjeet tai opastetaan vastamaan muuhun
kutsukyselyyn.


Asevelvollisuuden mielekkyyttä sekä asevelvollisten että työelämän kannalta
voidaan lisätä valikoinnin lisääntyessä. Asevelvollisten päivärahoja voidaan ja
tulee nostaa valikoivan asevelvollisuuden tilanteessa. Heille tulee myöntää
eläkekertymä palvelusajasta.


Tällainen menettely johtaa käytännössä suureen vapaaehtoisuuteen, jolloin myös
psykologisten testien avulla on pyrittävä valikoimaan armeijaan soveltumattomat
henkilöt pois. Arvotuista osa saattaa kieltäytyä asepalveluksesta. Heille tulee
järjestää mahdollisuus aseettomaan palvelukseen, joita kehitetään
kriisivalmiuksia (pelastustyöt, tietoturva, suojelukoulutus ym.) tukevaan
suuntaan.


Armeijan suorittamisesta ei tule saada yleistä opintokompensaatiota.
Kansantaloudellisesti on järkevämpää, että armeijalle kelpaa siviilielämässä
hankittu koulutus ja kokemus. Kun armeijaan vaadittu pätevyys on hankittu
muualla, niin esimerkiksi tietojenkäsittelyalan ja terveydenhuollon
ammattilaiset voivat suorittaa lyhyemmän palveluksen. Vakaumuksen tai
sosiaalisten syiden vuoksi on mahdollista kieltäytyä tai anoa lykkäystä
tullessaan kutsutuksi.


Mikäli henkilö karsiutumisen tai kieltäytymisen jälkeen on myöhemmin halukas ja
terveys- ym. perusteilla asepalvelukseen soveltuva, hänelle tulee järjestää sen
suorittamiseen mahdollisuus.


Perustuslakiin kirjattu maanpuolustusvelvollisuus jää kriisitilanteiden osalta
voimaan. Sotilaallisen kriisin uhatessa valtio voi velvoittaa tarpeellisen
määrän kansalaisiaan suorittamaan asepalveluksen.


### 3.2 Kustannukset


Asevelvollisuutta on Suomessa pidetty valtiolle edullisena keinona järjestää
puolustus. Professori Panu Poutvaara on kuitenkin laskenut kustannuksia
laajemmin vuoden 2004 tiedoilla: Virallisten tietojen mukaan puolustukseen meni
tuolloin noin 1,6 prosenttia bruttokansantuotteesta. Kun otetaan huomioon
varusmiesten menettämät työtulot, luku nousee Poutvaaran mukaan 2,5 prosenttiin,
mikä nostaa kustannukset Euroopan kolmanneksi korkeimmaksi.


Asevelvollisten menettämien työtulojen aiheuttama kansantaloudellinen kustannus
on noin prosentin bruttokansantuotteesta. Esimerkiksi työuran aloittaminen voi
viivästyä asevelvollisuuden takia yhden ihmisen kohdalla 6-24 kuukautta, mikä
tarkoittaa merkittäviä henkilökohtaisia palkka- ja eläkemenetyksiä.


Kun yhä suurempi osuus ikäluokasta vapautuu työmarkkinoiden käyttöön, helpottuu
myös ns. huoltosuhde: työssäkäyvien määrä suhteessa ei-työssäkäyvien määrään
kasvaa.


Eri lähteiden perusteella voi saada kuitenkin vaihtelevia arvioita
sotilaskulujen osuudesta bruttokansantuotteessa: Tukholman
Rauhantutkimusinstituutin SIPRI:n mukaan Suomen puolustusmenot olivat 1,2
prosenttia bruttokansantuotteesta vuonna 2007.


Vihreät tavoittelee valikoivalla asevelvollisuudella parempaa puolustuskykyä.
Sen seurauksena voidaan saavuttaa muitakin positiivisia vaikutuksia: työurat
pitenevät, puolustusmenoja voidaan vähentää ja asevelvollisten asemaa voidaan
parantaa. Vihreiden mallissa varuskuntien lukumäärää voidaan merkittävästi
vähentää. Valikoivasta asevelvollisuudesta mahdollisesti syntyvät säästöt
voidaan käyttää myös uusien ei-sotilaallisten uhkien torjumiseen ja
puolustusvoimien ajanmukaistamiseen.


Vihreiden malli vähentää puolustuksen epäsuoria menoja, jotka eivät näy
puolustusbudjetissa. Tällaisia menoja ovat asepalveluksen suorittamisen
aiheuttama viivästyminen opinnoissa, palvelusajalta menetetyt työtulot,
perheiden tuki varusmiespalvelusta suorittaville ja työuran tarpeeton
lyhentyminen. Vihreiden malli pidentää työuria ja on myös kansantaloudellisesti
tarkoituksenmukaisempi.


## 4 Vihreät linjaukset valikoivasta asevelvollisuudesta


* Asevelvollisuutta ja armeijaa on pidettävä yllä vain siinä mitassa kuin on tarpeellista sotilaallisten uhkien torjumista varten.
* Muiden kuin sotilaallisiin uhkien torjumiseen on kehitettävä yhteiskunnan siviilisektorin kriisivalmiuksia.
* Teknistyvä sodankäynti ja uudenlaiset sotilaalliset konfliktit (alueelliset ja luonnonvarakonfliktit, informaatiosodankäynti ym.) edellyttävät toisenlaisia valmiuksia kuin Suomella nykyisin on.
* Suomen tulee luopua miesten yleisestä asevelvollisuudesta ja siirtyä kohti valikoivaa sukupuolineutraalia asevelvollisuutta. Vihreiden pitkän aikavälin tavoitteena on kaikille vapaaehtoinen varusmiespalvelus.
* Vihreiden mallissa varusmieskoulutus on tehokasta ja korkeatasoista ja palvelun mielekkyys houkuttelee kutsuntojen kautta riittävän joukon koulutettavia.
* Massiivisen maahyökkäyksen uhkaan varautumisen sijasta resurssit on käytettävä tehokkaasti vastaamaan nykyajan uhkia. Asevoimaksi riittää joukko, jolla voidaan vastata ns. strategiseen iskuun ja ehkäistä siviileihin kohdistuva sotilaallinen terrori.
* Sodanajan reservin kooksi riittää noin 75 000-150 000 sotilasta, joka voidaan saavuttaa, jos noin 8-20 prosenttia ikäluokasta (miehet ja naiset) suorittaisi varusmiespalveluksen. Sotilaallisesti samat tehtävät voi hoitaa pienempi joukko, jos varustus on ajanmukainen. Täsmällinen lukumäärä riippuu myös varustuksen laadusta. Hyvä varustus parantaa myös sotilaan palvelusturvallisuutta.
* Valikointi tulee tehdä siten, että ensisijaisesti asepalvelukseen otetaan kutsuntojen kautta vapaaehtoisia. Mikäli riittävää määrää palveluskelpoisia ei kutsuntamenettelyllä saada, voidaan kutsuttavat arpoa. Toinen tapa lisätä asepalveluksen valikoivuutta voisi olla eri tyyppisten tehtävien palveluskelpoisuusluokitusten tarkentaminen siten, että niiden perusteella voitaisiin valita pienempi joukko koulutettavia vuosittain.
* Asepalvelukseen soveltumattomat karsitaan psykologisten testien sekä terveys- ja kuntokartoitusten avulla.
* Nykymuotoinen rangaistuksenomainen siviilipalvelus ja aseistakieltäytyjien tuomiot lopetetaan. Arvonnan tai muun valikoinnin perusteella armeijaan joutuneille ja siitä kieltäytyneille kuitenkin järjestetään mahdollisuus siviili- tai aseettomaan palvelukseen, jota kehitetään kriisivalmiuksia (pelastustyöt, tietoturva, suojelukoulutus ym.) tukevaan suuntaan. Valikoinnin oloissakin puolustusvoimien tulee toteuttaa syrjimättömyyden periaatetta.
* Puolustusmenoja ja kasarmien määrää voidaan vähentää, koska asevelvollisia tarvitsee kouluttaa vähemmän. Osa säästyneistä varoista voidaan käyttää varustuksen parantamiseen.
* Vihreiden malli vähentää maanpuolustuksen epäsuoria menoja ja on kansantaloudellisesti tarkoituksenmukaisempi. Kansan- ja valtiontaloudelle sekä varusmiespalveluksen käyvälle koituu tappioita, koska töihin meno lykkäytyy palvelun takia 1-3 vuodella.
* Eri alojen ammattilaisten (terveydenhuolto, tietojenkäsittely ym.) on saatava koulutuksestaan hyötyä lyhyempänä asepalveluksena. Armeijan on osattava hyödyntää siviilielämässä hankittua koulutusta ja kokemusta.
* Kun valikointia aletaan toteuttaa, varusmiesten päivärahaa korotetaan ja turvataan eläke-edut palvelusajalta.
* Mikäli henkilö karsiutumisen tai kieltäytymisen jälkeen on myöhemmin halukas ja muuten asepalvelukseen soveltuva, hänelle tulee järjestää sen suorittamiseen mahdollisuus.


### Lähteitä


Kenttäohjesääntö: yleinen osa: puolustusjärjestelmän toiminnan perusteet.
Helsinki: Pääesikunta, suunnitteluosasto, 2008


Poutvaara, Panu & Louhela, Tuomas: Työvoimakustannukset puuttuvat
puolustusmenoista. Tieto&trendit s. 48-49, 3/2007.


Puolustusvoimien tietoja:      http://www.mil.fi/      http://www.mil.se/
http://www.mil.no/     http://forsvaret.dk/      http://www.bundeswehr.de/
http://www.bmlv.gv.at/      http://www.vtg.admin.ch/internet/vtg/de/home.html


SIPRI      http://www.sipri.org/


Ett användbaft försvar, Regeringens proposition 2008/09:140
http://www.sweden.gov.se/content/1/c6/12/29/57/853ca644.pdf


Strateginen isku Puolutusvoimien mukaan:
http://www.defmin.fi/index.phtml?s=63


Suomen turvallisuus- ja puolustuspolitiikka 2009. Valtioneuvoston selonteko.
http://www.vnk.fi/julkaisut/listaus/julkaisu/fi.jsp?oid=253105


Turvallisuuspoliittinen seurantaryhmä 2008. Valtioneuvoston kanslian
julkaisusarja 8/2008.


Väyrynen, Raimo: Jääkö valtioiden välinen sodankäynti historiaan? Ulkopolitiikka
4/2008.      http://www.ulkopolitiikka.fi/article/382/



