---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:05:53.217794
title: "Kest\xE4v\xE4 hyvinvointivaltio ja kannustavuus - Vihreiden veropoliittinen\
  \ ohjelma 2015-2019"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1159
year: 2016
---


Vihreät De Gröna


# KESTÄVÄ HYVINVOINTIVALTIO JA KANNUSTAVUUS


**Vihreiden veropoliittinen ohjelma 2015-2019**


*hyväksytty puoluevaltuuskunnan kokouksessa 15.2.2015, täydennetty
valtuuskunnassa 17.4.2016*


**Ohjelman nostot:**


1. Muutetaan verotus kannustavaksi ja reiluksi! Säädetään **ansiotyötulot, sosiaalietuudet ja eläkkeet verovapaaksi 560 euron kuukausituloihin saakka.**
2. Poistetaan ympäristölle haitallisia verotukia vähintään 800 miljoonan euron edestä.
3. Joukkorahoitetaan Suomi uuteen kasvuun! Säädetään **pääomatuloille verovapaus 2 000 euroon saakka vuodessa** ja vahvistetaan pääomatuloverotuksen progressiota.
4. Tukitaan euroalueen jopa 1 000 miljardin vuosittainen **verovuoto veroparatiiseihin.** Tehdään maakohtaisella talousraportoinnilla ja automaattisella tietojenvaihdolla läpinäkyväksi yritysten veroparatiisijärjestelyt.
5. Tuetaan työllistämistä ja nostetaan yhteisöjen **ALV-maksamisen alaraja 30 000 euroon.**
6. **Nykytilanteessa emme halua korottaa verojen kokonaisveroastetta.** Olemme kuitenkin valmiit turvaamaan laadukkaat julkiset palvelut viimekädessä veronkorotuksilla. Nämä tulee kompensoida pienituloisille ja kokonaisverotuksen progressiivisuus tulee varmistaa.


## Ohjelman vaikutukset, esimerkit


**Terhi Yrittäjä:**


Terhi omistaa parturikampaamon, joka jakaa yritystuloa Terhille 25 000 euroa
vuodessa. Terhi nostaa yritystulosta noin 2000 euroa pääomatulona ja 23 000
ansiotulona.


Vihreän verouudistuksen jälkeen Terhille jää yrityksen ALV-alarajan noston
jälkeen 106 euroa enemmän rahaa. Pienten pääomatulojen verovapaus jättää 600
euroa lisää rahaa ja pienten ansiotulojen verovapauden ansiosta Terhille jää 200
euroa enemmän käytettäväksi.


***Yhteenveto:*** Terhi Yrittäjälle jää vuodessa 706 euroa enemmän rahaa
käytettäväksi ensimmäisen työntekijän palkkaamiseen tai omien tulojen
nostamiseen.


**Elina Eläkeläinen:**


Elina saa eläkettä 1 250 euroa kuukaudessa, mikä on hieman suomalaisten
eläkeläisten keskiarvoa 1 500 euroa/kk vähemmän. Pienten eläketulojen
verovapauden jälkeen Elinan vuositulot kasvavat 787 euroa.


***Yhteenveto:*** Vihreän verouudistuksen jälkeen Elinalle jää vuodessa 787
euroa enemmän käteen.


**Olli Opiskelija ja Tuukka Työtön:**


Olli saa opintotukea 9 kuukautta vuodessa ja käy osa-aikaisesti töissä kesäisin
lähikahvilassa. Ollin keskiarvotulot ovat 600 euroa kuukaudessa. Tuukka on
valmistunut ammattikorkeakoulusta ja on työtön työnhakija. Tuukka saa
työmarkkinatukea 705,20 euroa kuukaudessa. Pienten ansiotulojen verovapauden
jälkeen Ollin vuositulot kasvavat 50 euroa ja Tuukan tulot kasvavat 825 euroa
vuodessa.


***Yhteenveto:*** Vihreän verouudistuksen jälkeen Ollin tulot kasvavat 50 euroa
ja Tuukan 825 euroa vuodessa.


**Pekka Pienituloinen:**


Pekka on töissä ravintolassa osa-aikaisena tienaa 1 333 euroa kuukaudessa.
Pienten ansiotulojen verovapauden jälkeen Pekalle jää 665 euroa enemmän vuodessa
rahaa.


***Yhteenveto:*** Vihreän verouudistuksen jälkeen Pekalle jää käteen 665 euroa
enemmän vuodessa.


**Irma Insinööri**


Irma on töissä rakennusinsinöörinä ja tienaa 3 600 euroa kuukaudessa. Tämän
lisäksi Irma omistaa rahaston kautta osakkeita, joista Irma on saanut
pääomatuloja 2 000 euroa vuodessa. Pienten pääomatulojen verovapauden jälkeen
Irmalle jää 600 euroa enemmän käteen pääomatuloista uudelleen sijoitettavaksi
tuottaviin investointeihin.


***Yhteenveto:*** Vihreän verouudistuksen jälkeen Irmalle jää 600 euroa enemmän
sijoittaa omaisuutta uudelleen tuottavasti ja tukea investointeja.


**Paula Pääomasijoittaja**


Paula on pääomasijoittaja ja saa pääomatuloja 100 000 euroa vuodessa. Paula
maksaa suurten pääomatulojen veronkorotuksen takia pääomatuloistaan 7 000 euroa
enemmän pääomatulojaveroja.


***Yhteenveto:*** Paula maksaa vihreän verouudistuksen jälkeen 7 000 euroa
enemmän veroja.


## 1 VIHREÄN VEROTUKSEN PERIAATTEET


### 1.1 JOHDANTO


Tällä veropoliittisella ohjelmalla on kolme seuraavaa pääperiaatetta:


1. Verotuksen painopistettä tulee kohdentaa uudelleen työn ja yrittämisen verottamisesta ympäristöä tuhoavan toiminnan, kulutuksen ja varallisuuden verottamiseen.
2. Nykytilanteessa emme halua korottaa kokonaisveroastetta. Olemme kuitenkin valmiit turvaamaan laadukkaat julkiset palvelut viimekädessä veronkorotuksilla. Nämä tulee kompensoida pienituloisille ja kokonaisverotuksen progressiivisuus tulee varmistaa.
3. Perustulo parantaisi työn tekemisen, itsensä työllistämisen ja sosiaalietuuksien yhteensovittamista ja näin vähentäisi verotuksen korotuspaineita.


### 1.2 TOIMINTAYMPÄRISTÖ


Tällä veropoliittisella ohjelmalla pidetään kokonaisveroaste nykyisellä
tasollaan, mutta verotuksen kohdentamiseen tehdään vahvoja muutoksia.
Veropolitiikan toimintaympäristön haasteet tiivistetään viiteen seuraavaan
haasteeseen.


1. Vanheneva väestö asettaa haasteita kun verotulot laskevat. Julkisten palveluiden kysyntä kasvaa.
2. Luonnon monimuotoisuuden väheneminen ja ilmastokriisi aiheuttavat tarpeen tehdä poliittisia muutoksia nopeammin kuin usein uskotaan.
3. Kansainvälistyminen syvenee. Rajojen kadotessa tarvitaan veropolitiikan harmonisointia. Rajat ylittäviin ongelmiin tarvitaan rajat ylittäviä ratkaisuja siten, että veronkierto saadaan kuriin.
4. Suomessa sisäinen muuttoliike ja väestörakenteen muutokset voivat johtaa kuntien eriarvoistumiseen.
5. Pääoman kasaantuminen pienemmälle joukolle luo uudenlaista eriarvoisuutta niin maiden sisällä kuin kansainvälisestikin.


### 1.3 VIHREÄN VEROTUKSEN PERIAATTEET


Vihreille tärkeintä on, että talous perustuu kestävälle pohjalle. Meillä on
vastuu ympäristöstä, ilmastosta ja ihmisistä, ja siksi verotuksen tulee kaikin
tavoin toimia kestävän talouden, ihmisten hyvinvoinnin sekä tasa-arvon ja
ympäristön turvaamiseksi.


Verotus on hyvä keino ohjata toimintaa kohti kestävää kasvua. Yrityksiä ja
yhteisöjä tulee kannustaa kestävään investoimiseen, työllistämiseen ja
kouluttamiseen. Saastuttajien verottaminen vähentää päästöjä aina siellä, missä
se on nopeimmin mahdollista ja nostaa suomalaisen puhtaan teknologian tuotteiden
kysyntää. Verotus on yksi merkittävimpiä tapoja tarttua ympäristöongelmiin.


Vihreät eivät näe korkeaa verotusta itseisarvoisena tavoitteena. Haluamme
verotuksella turvata kaikille palveluja tuottavan hyvinvointivaltion. Tämän
tavoitteen tulee olla keskiössä veropäätöksiä tehtäessä. Veroilla on aina
taloudessa haitta- ja kannustinvaikutuksensa. Emme halua kerätä veroja
esimerkiksi valtavia yritystukia varten. Verojen tulee olla pääsääntöisesti
mahdollisimman vähän elämään tai yrittämiseen vaikuttavia.


Vihreille on tärkeää, että verotuksesta voidaan keskustella avoimesti. Liian
usein poliittisessa keskustelussa luvataan huimat palvelut, mutta ei kerrota,
mistä rahat niihin tulevat. Vihreät ajavat verotuksen läpinäkyvyyttä ja
selkeyttä. Esimerkiksi palkan sivukulut tulee kirjata näkyviin myös työntekijän
palkkakuittiin. Vihreät kertovat tässä paperissa, mistä rahat saadaan meille
tärkeisiin asioihin.


Meidän mielestämme verotusta pitää käsitellä kokonaisuutena. Yksittäisten
veroprosenttien laskujen ja korotusten sijaan meidän tulee tarkkailla eri
verojen painotuksia ja kohdentamisia. Verotuksen painopistettä on siirrettävä
työn verotuksesta ympäristöhaittojen, varallisuuden ja kulutuksen verotukseen.
Meille on tärkeää, että ne ihmiset kantavat suuremman vastuun verotuksesta,
joilla on siihen mahdollisuus. Verouudistuksia tehtäessä tulee huomioida verojen
tulonjaolliset vaikutukset. Esimerkiksi kulutusverot ovat luonteeltaan
tasaveroja. Kulutusveron rasitus painottuu suhteessa enemmän pienituloisiin,
joka tulee kompensoida pienituloisille ja kokonaisverotuksen progressiivisuus
tulee varmistaa.


Eriarvoisuuden kasvu voi itsessään heikentää talouden pitkän aikavälin kasvua.
Esimerkiksi koulutusmahdollisuuksien eriarvoistuminen voi vähentää inhimillisen
pääoman kertymistä. Myös eriarvoisuuden kasvulla ja kotitalouksien
velkaantumisella on löydetty yhteys. Tavoitteena on kehittää verojärjestelmää
talouden kasvuedellytyksiä tukevaksi pitkällä aikavälillä, jotta julkisen
talouden rahoitus voidaan turvata.


#### Toimenpiteet NYT


1) Verotuksen painopistettä siirretään työ- ja tuloverotuksesta kulutus-,
pääoma- ja ympäristöveroihin.


2) Lasketaan veroja ja poistetaan tukia:



> a) Tehdään 6 720 euron vuosittaisista ansiotuloista (työtulot, sosiaalietuudet,
> eläkkeet) verovapaita (560 €/kk)     b) Tehdään 2 000 euron vuosittaisista
> pääomatuloista verovapaita     c) Nostetaan yrittäjien ALV-velvollisuuden
> alaraja 30 000 euroon. Nostetaan alarajahuojennus 55 000 euroon. Asiasta
> sovitaan EU-komission kanssa kiireellisellä aikataululla.     d) Vähennetään
> ympäristölle haitallisia 800 miljoonan euron edestä     e) Luovutaan vähitellen
> asuntolainojen korkovähennysoikeudesta.
> 
> 


3) Nostetaan veroja ja lisätään tukia



> a) Tehdään pääomatuloverosta vähennyksen avulla enemmän progressiivinen,
> nostetaan pääomatuloverotuksen alempi verokanta 30 prosenttiin (alle 30 000 €
> tuloista) ja ylempi verokanta 35 prosenttiin (yli 30 000 € tuloista)     b)
> Mahdollistetaan kunnille kiinteistöveron nosto.     c) Nostetaan saastuttavan
> toiminnan verotusta.
> 
> 


4) Palkan kaikki sivukulut merkitään näkyviin myös työntekijän palkkakuittiin.


**Toimenpiteet keskipitkällä aikavälillä**


1) Siirrytään perustulojärjestelmään ansiotuloverotuksessa.


## 2 YMPÄRISTÖHAITAT KURIIN VEROTUKSELLA


Kulutusta ja tuotantoa tulee ohjata verotuksellisesti kohti kestäviä ratkaisuja.
Tarvitsemme kestäviä ratkaisuja pian, jotta ilmastonmuutosta voidaan hillitä,
kiertotaloutta edistää ja biodiversiteetin vähenemistä hidastaa. Tarvitaan
pitkän aikavälin suunnitelma, jossa energia- ja ympäristöveroja korotetaan
vaiheittain ja maltillisesti. Näin varmistetaan riittävä ympäristöohjaus ja
samalla pidetään kotitalouksille ja yrittäjille yksittäisen vuoden aikana
koituvat muutokset kohtuullisina. Samalla haitallisia verohelpotuksia energia-,
liikenne ja maataloussektorilla on karsittava.


Päästökauppa on tärkeä taloudellinen ohjauskeino ilmastopolitiikassa.
Päästöoikeuksien hinta on kuitenkin niin alhainen, että päästökaupan
ohjausvaikutus ei kunnolla toimi ohjelmaa kirjoittaessa. Tarvitaan myös
päästöjen verotusta ja uusiutuvien energiamuotojen tukemista. Tuetaan
energiasäästöä luovia ratkaisuja.


Polttoaineveron päästöosuutta tulee korottaa ja energiaosuutta vastaavasti
laskea. Näin saadaan vahvistettua metsähakkeen ja myös maakaasun kilpailukykyä
sähkön ja lämmön yhteistuotannossa ilman, että energiaverotusta tarvitsee
kiristää kokonaisuutena. Energiaverotuksessa voitaisiin ottaa huomioon
ilmastopäästöjen lisäksi myös muita ympäristövaikutuksia kuten hiukkaspäästöjä,
mikä tukisi kaasun kilpailukykyä suhteessa kivihiileen.


Polttoaineiden hiilidioksidivero on tällä hetkellä puolitettu sähkön ja lämmön
yhteistuotannossa, jotta pystytään turvaamaan energiatehokkaan yhteistuotannon
kilpailukykyä suhteessa kiinteistökohtaiseen lämmitykseen. Verohelpotus on
perusteltu silloin, kun päästöoikeuden hinta on korkealla, mutta hintojen
ollessa alamaissa se tekee runsaspäästöisistä polttoaineista kohtuuttoman
houkuttelevia. Alennus tulee laskea nykyisestä 50:stä väliaikaisesti esimerkiksi
25-35 prosenttiin. Biopolttoaineiden verotuksessa on huomioitava myös
polttoaineiden valmistuksen elinkaarivaikutukset ja kestävyyskriteerejä on
tiukennettava. Jätteistä valmistetun biokaasun vero on poistettava.
Biokaasulaitteistojen hankintaa on tuettava. Mikäli jätteenpoltolle syntyy
Suomessa selvää ylikapasiteettia, selvitetään jätteenpolton verottamista
kierrätyksen edistämiseksi. Lentopolttoaineen verovapauksista on luovuttava ja
lentäminen on asetettava samalle viivalle muiden liikennemuotojen kanssa.


Uusiutuvien energiamuotojen tukemisesta seuraa lisäsatsauksen vastapainoksi
merkittäviä yhteiskunnallisia hyötyjä. Suomen päästöt laskevat, vaihtotase
paranee ja tuontiriippuvuus vähenee. Uusiutuvan energian tuotantoon syntyy
työpaikkoja, ja verotulot kotimaisen energian tuotantoketjusta jäävät Suomeen.
Uusiutuvan energian lisäys tukee myös kotimaisten teknologiayritysten
ponnahtamista vientimarkkinoille.


Suomen luonnonvarojen käyttö aiheuttaa ilmastopäästöjä ja vähentää luonnon
monimuotoisuutta. Taloudessamme hukataan paljon resursseja, eikä kriittisiä
raaka-aineita kierrätetä tarpeeksi. Uusiutumattomien luonnonvarojen käyttöä
tulee vähentää ja uudelleenkäyttöä sekä kierrätystä lisätä. Näin luodaan
edellytyksiä myös uudelle liiketoiminnalle ja työpaikoille. Maa-ainesvero
ohjaisi vähentämään maa-ainesten ottamista ja käyttöä sekä kannustaisi jätteiden
kierrätykseen. Vero tulee porrastaa eri maa- ja kiviaineksille
ympäristötavoitteiden mukaan. Hiekan ja soran käyttöä korvataan
materiaalitehokkuutta ja kierrätystä lisäämällä ja uusiomateriaaleilla sekä
osittain kiviaineksella. Turpeen energiakäytöstä luovutaan vuoteen 2025 mennessä
ja turpeen verotuesta luovutaan.


Kaivostoiminnan ympäristövaikutukset on saatava kuriin ja taattava, ettei
sukupolvemme käytä resursseista enempää kuin oman osansa. Kaivostoiminnan hyödyt
eivät saa valua ulkomaille, vaan myös paikallisen yhteisön on hyödyttävä
kaivoksesta. Kaivosverolla verotettaisiin Suomessa louhittavia metalleja ja
mineraaleja. Veron maksaisi kaivosyhtiö. Kaivosvero olisi kaivetuista
malmimääristä laskettava louhintavero, jonka tuloista osa tilitettäisiin
kunnalle ja osa valtiolle.


Tavaroiden käyttöikää pidennetään korjaustoimintaan kannustamalla. Huolehditaan,
että verotus kannustaa uudelleenkäyttöön ja kierrätykseen.


#### Toimenpiteet NYT


1) Poistetaan ja vähennetään ympäristölle haitallisia verohelpotuksia vähintään
800 miljoonan euronedestä.


2) Painotetaan päästöjä verotuksessa ympäristöhaitan mukaan



> a) Polttoaineveron päästöosuutta korotetaan ja energiaosuutta lasketaan.     b)
> Asetetaan kivihiilelle päästöoikeuden hinnasta riippuvainen vero.     c)
> Jätteistä valmistetun biokaasun vero on poistettava.     d) Polttoaineiden
> hiilidioksidiveron alennusta sähkön ja lämmön yhteistuotannossa lasketaan
> nykyisestä 50 prosentista 25 prosenttiin, kunnes EU:n päästömarkkinat toipuvat
> ja päästöjen hinta riittää ohjaamaan vähäpäästöiseen tuotantoon     e)
> Vapautetaan 0-päästöiset ja biokaasuajoneuvot ajoneuvo- ja käyttövoimaverosta
> vuoteen 2025 asti. Muita vähäpäästöisiä sekä yhteiskäyttöautoja tulee suosia
> vero- ja maksuhelpotuksin.
> 
> 


3) Otetaan käyttöön maa-aines- ja kaivosverot



> a) Otetaan käyttöön maa-ainesvero. Hiekalle ja soralle asetetaan korkeampi
> verotaso kuin kiviaineksille (hiekka ja sora 2 €/t ja kalliokiviaines 1 €/t).
> b) Otetaan käyttöön kaivosvero. louhintavero joka riippuvainen kaivetuista
> malmimaääristä, osa tuloista kunnalle, osa valtiolle.
> 
> 


## 3 TEHDÄÄN TYÖN TEKEMISESTÄ KAIKISSA TILANTEISSA KANNATTAVAA


Suomen ei pidä kilpailla vain tuotantokustannuksilla. Suomen on erikoistuttava
ja osattava paremmin kuin muut. Yhteiskunnan ja verotuksen on tuettava osaamisen
hankkimista ja sen päivittämistä.


Automaation ja robotiikan kehitys saattavat vaikuttaa jopa ennakoitua
voimakkaammin ja nopeammin. Uudessa työnjaossa menestyvät ei-rutiininomaiset ja
ihmistä tarvitsevat työt. Teolliset työpaikat ovat jo nyt vähentyneet.
Palvelutyöpaikkojen odotetaan kasvavan. Samalla kaupungistumisen myötä työ
keskittyy kasvukeskuksiin. Muuttamista työn perässä on helpotettava. Lisäksi työ
vähenee toisilla aloilla samalla, kun se lisääntyy toisilla aloilla. Epäsuhtien
korjaamiseksi on tuettava uudelleen kouluttautumista ja osaamisen päivittämistä.


Työ ei ole enää pysyvää; pitkät nousujohteiset työurat ovat harvinaisia. Työ on
pirstaleisempaa. Sosiaaliturvan ja verotuksen on vaikea pysyä perässä, kun työtä
tehdään vuoden mittaan sekä yrittäjänä että palkansaajana.


Työllisyysastetta voidaan nostaa auttamalla mahdollisimman montaa ihmistä
jatkamaan työssään mahdollisimman pitkään ja kannustamalla kaikenlaisen työn
vastaanottamiseen. Osatyökykyisyydessä on aina osa työkykyisyyttä.


Vihreiden tavoitteena on siirtää verottamista työstä kulutuksen ja haittojen
verottamiseen. Vihreät haluavat alentaa työn verotusta siksi, että verotuksella
voidaan kannustaa tekemään enemmän töitä. Kannustinvaikutus on suurempi
pienemmillä tuloilla.


Erityisesti pienemmissä tuloluokissa tehdystä työstä tulee jäädä enemmän käteen.
Työn vastaanottamisen kannustimet ovat työttömällä heikommat kuin kellään
muulla. Parhaat välineet ovat kunnallisveron perusvähennys ja työtuloista
tehtävä työtulovähennys. Samalla sosiaaliturvaa ja asumistukea tulee kehittää.
Perustulo olisi paras tapa kannustaa vähäisenkin työn tekemiseen.


Vihreät ovat esittäneet 560 euron kuukausittaista perustuloa. Tässä ohjelmassa
ansiotulojen verovapaus yltäisi samaan summaan asti. Tarkempi ehdotus on
luettavissa Vihreä perustulomalli 2014 -paperista.


Ei ole reilua verottaa pääomia selvästi työtuloja kevyemmin. Vihreät vaativat
pääomatulojen verotuksen kiristämistä ja muuttamista progressiivisempaan
suuntaan.


#### Toimenpiteet NYT


1) Pienistä palkoista käteen enemmän. Tehdään kaikista ansiotuloista (eläke,
ansiotulo, yrittäjätulo, sosiaalietuus) verovapaita 6 720 euroon saakka vuodessa
(560 €/kk).


2) Otetaan käyttöön reaaliaikainen tulorekisteri



> a) Perustelu: Tulorekisterissä henkilön kaikki tulotiedot kulkevat
> reaaliaikaisesti rekisteriin, josta tulonsaaja itse, verottaja, eläkeyhtiöt ja
> Kela voivat tarkastella tietoja. Etuuspäätökset, verotus ja monet muut asiat
> voidaan hoitaa rekisterin kautta automaattisesti
> 
> 


3) Tehdään reilumpi ja kannustavampi pääomatuloverotus lähes
kustannusneutraalisti: säilytetään alempi pääomatuloverokanta (alle 30 000
euroa) 30 prosentissa ja nostetaan ylempää pääomatuloverokantaa (yli 30 000
euroa) 35 prosenttiin.


## 4 YRITYKSET JA ITSENSÄ TYÖLLISTÄMINEN


Yrittäjän ja työnantajan näkökulmasta hyvä verojärjestelmä on selkeä,
oikeudenmukainen ja ennustettava sekä työntekoon ja yrittäjyyteen kannustava.


Hyvinvointivaltio tarvitsee yrittäjiä. Yrityksille pitää tarjota tasaisempi
pelikenttä, jossa pienemmällä yrityksellä on mahdollisuus kisata isompien
kanssa. Tarvitsemme tukea, joka mahdollistaa monimuotoisen ja kestävän kasvun
laajalla pohjalla. Kaiken kattavien kansallisten menestystarinoiden aika on ohi.
Tulevaisuuden kasvu versoo monimuotoisista, hajautetuista ratkaisuista. Valtion
mahdollisuudet ennakoida ja siten myös ja tukea muutosta vaikeutuvat, mutta
ihmisille tulee lisää valtaa.


Vihreä veropolitiikka kannustaa työllistämään ihmisiä. Työ ei ole muusta
elämästä, yhteiskunnasta tai edes luonnosta irrallinen osa-alue, vaan sen tulee
olla tasapainossa koko muun järjestelmän kanssa. Mitään ympäristörikosta ei voi
puolustaa sillä, että se luo uusia työpaikkoja, yrittäjyyttä tai
bisnesmahdollisuuksia. Vastineena vastuullisuuteen kannustavasta
elinkeinopolitiikasta ympäristöhaittojen ja sosiaalisten haittojen verokohtelua
tulee kiristää vähintään todellisen haitan kustannusten tasolle.


Verohelpotuksia ja yritystukia tulee tarkastella samassa kokonaisuudessa ja
jokaisella toimenpiteellä pyrkiä yksinkertaistamaan järjestelmää edes pienen
askeleen.


Verojen maksamista tulee entisestään helpottaa mm. yhdenmukaistamalla
raportointijaksoja ja maksupäiviä tai tuomalla valinnaisuutta ennakko- ja
arvonlisäveron tilityspäiviin ja jaksotuksiin. Henkilöyrittäjien kohdalla tämän
voi toteuttaa reaaliaikaisen tulorekisterin käyttöönoton yhteydessä.


Yrittäjän veroasioissa tärkeämpää kuin yksittäiset prosentit tai verolajit on
verotuksen kokonaiskuvan selkeys ja verottajan joustava palvelu.


#### Yrityksen investoinnit ja omistuksen muutokset


Yritysten sukupolvenvaihdos- sekä muissa omistajanvaihdostilanteissa tavoitteena
on yrityksen kannattavuuden ja työpaikkojen turvaaminen sekä kotimaisen
omistajuuden edistäminen. Tämä edistää myös pääomaverotulojen pysymistä
kotimaassa. Yritystoiminnan jatkamisen kannalta ratkaisu voi löytyä myös
yrityksen siirtymisellä henkilöstölle tai kokonaan ulkopuoliselle yrittäjälle.


Verotuksen tulee kannustaa yritysten pitkäaikaiseen kannattavuuden kehittämiseen
kvartaaliperusteisen voitontavoittelun sijaan. Yrityksiä on kannustettava
investoimaan tulevaisuuteensa. Vain siten voidaan varmistaa työpaikkojen
säilyminen, hyvinvointiyhteiskunnan veronmaksukyky sekä uusien yritysten
syntyminen Suomeen. Yritysten vakavaraisuus luo ennakoitavuutta ja jatkuvuutta
elinkeinotoimintaan ja sitä kautta koko työelämään.


Verotuksella voidaan myös kannustaa yrityksiä tutkimus- ja kehitystoimintaan.
Nykyisessä järjestelmässä T&K-investoinneista ei jää jälkeä taseeseen, mikä
heijastuu niin yrityksen arvoon kuin esim. osinkojen jakoperusteisiin. Taseeseen
vieminen mahdollistaisi pitkäaikaiseen kehittämiseen tähtäävien T&K-panostusten
hankintakulun jaksottamisen useammalle vuodelle, mikä osaltaan kannustaa
yrityksiä pitkäjänteisempään toimintaan.


#### Yritysten voitonjako


Kun aikanaan otettiin käyttöön osittainen verovapaus listaamattomien yhtiöiden
osingonjaossa, tarkoituksena oli yritysten pääoman vahvistaminen ja
taloudellisen toimintakyvyn parantaminen. Kun rahan jätti tiukassa tilanteessa
vahvistamaan yritystä, turvaamaan palkanmaksukykyä ja varautui esim.
investointeihin, palkittiin tämä mahdollisuudella nostaa osa varallisuudesta
sitten tulevaisuudessa verovapaana itselleen. Pääomien vahvistamisen ja
toimintakyvyn tavoitteet ovat tärkeitä edelleen, mutta keinoja on syytä
tarkastella kriittisesti. Nyt tarvitaan keinoja, joilla kannustetaan yrityksiä
oikeanlaiseen, kestävään kasvuun, vahvoihin taseisiin ja vastuulliseen
liiketoimintaan. Kun suurin osa yrityksistä ulos jaettavasta tulosta omistajille
on ansio- ja pääomatuloverotuksen piirissä, koskee tämän hetken verovapaa osinko
(listaamattomissa yhtiöissä 75 %:n verovapaus 150 000 € asti, muissa 15 %
osinkotuloista) merkittävissä määrin vain valmiiksi erittäin vakavaraisten
yhtiöiden omistajia, riippumatta siitä, työskentelevätkö nämä yhtiössä vai
eivät. Siksi tarvitaan ratkaisu, joka hyödyttää työllistämistä ja yrittäjiä
laajapohjaisemmin. Tästä syystä osinkojen verovapauksia tulee vähentää.


#### Itsensä työllistäjät välimaastossa


Ihminen saattaa saman viikon aikana toimia sekä yrittäjänä että palkansaajana
sekä näiden välimaastossa itsensä työllistäjänä. Yrittäjän ja palkansaajan
välistä raja-aitaa tuleekin madaltaa useilla eri keinoilla. Pienyrittäjän
työttömyysturva pitää tuoda lähemmäksi palkansaajien työttömyysturvan tasoa.
Jotta sosiaaliturva ei katkeaisi, itsensä vakuuttamista pitää helpottaa,
esimerkiksi ottamalla käyttöön yhdistelmävakuutus. Yrittäjäeläkkeen
määräytymistapaa pitäisi uudistaa. Työsuhteen määritelmä pitäisi laajentaa
työlainsäädännössä siten, että alisteisessa työnteon muodoissa asema on selvä jo
heti sopimusta tehtäessä. Tämä voidaan taata lisäämään lakiin olettama, jonka
mukaan henkilökohtaista työsuoritusta edellyttävä sopimus näissä tilanteissa on
työsopimus. Myös kevytyrittämisen mahdollistavien palveluiden
toimintaedellytykset tulee turvata.


Nostetaan yritysten ALV-maksamisen alaraja 30 000 euroon. Alarajan nostamisella
helpotetaan osaltaan yrityksen ensimmäisen työntekijän palkkaamista.


#### Pääomatuloille progressio ja osittainen verovapaus


Suomalaisten varallisuus on suurilta osin asunnoissa verrattuna muihin
pohjoismaihin. On järkevää tukea toimintaa, jossa suomalaiset jakaisivat
varallisuuttaan laajemmin rahoitusmarkkinoille osakkeiden ja velkakirjojen
muodossa yrityksien investointien rahoitusta varten. Tällä hetkellä suomalaisten
pääomatulojen mediaani on noin 700 euroa ja yli 70 % kaikista pääomatuloista on
alle 3 360 euroa vuodessa. Myös yrittäjät saavat osan tuloistaan pääomatuloina,
jolloin erityisesti ensimmäisen työntekijän palkkaaminen helpottuu. Säädetään
pääomatuloille verovapaus 2 000 euroon saakka vuodessa. Joukkorahoitetaan
Suomeen uutta kasvua säätämällä pienten pääomatulojen verovapaus, joka
rahoitetaan tekemällä pääomatuloverotuksesta progressiivinen.


#### Toimenpiteet NYT


1) Helpotetaan pienyrittäjien asemaa ja joukkorahoitetaan Suomeen uutta kasvua
tekemällä pääomatuloista verovapaita 2 000 euroon asti vuodessa.


2) Säilytetään alempi pääomatuloverokanta (alle 30 000 euroa) 30 prosentissa ja
nostetaan ylempää pääomatuloverokantaa (yli 30 000 euroa) 35 prosenttiin.


3) Lasketaan osinkoverotuksen tuottoasteraja 5 prosenttiin.


4) Nostetaan ALV:n maksamisen alaraja 30 000 euroon. Nostetaan
alarajahuojennuksen yläraja 55 000 euroon.


5) Lasketaan listaamattomien yhtiöiden osinkojen 75 prosentin verovapauden
yläraja 150 000:sta eurosta 100 000 euroon.


6) Poistetaan osinkojen osittainen verovapaus listattujen yhtiöiden osalta ja
listaamattomissa yhtiöissä yli 100 000 euron osinkojen osalta.


7) Tehdään yrittäjien reaaliaikainen tulorekisteri.


8) Mahdollistetaan yrityksien T&K-investointien jaksottaminen useammalle
vuodelle kirjanpidossa ja verotuksessa


## 5 KULUTUSVEROTUS: ARVOLISÄVEROTUS JA HAITTAVEROT


### 5.1 ARVOLISÄVEROTUS


Vihreiden tavoitteena on siirtää verotuksen painopistettä pois työn verotuksesta
kulutuksen verottamiseen. Kulutuksen verotuksella on tutkitusti vähemmän
talouden kasvua ja työllisyyttä heikentäviä vaikutuksia verrattuna työn ja
muiden tulojen verotukseen. Lisäksi kulutuksen verotus kohdistuu myös
tuontitarvikkeisiin siinä missä tuloveron rasitus kohdistuu vain kotimaassa
tuotettuihin tuotteisiin.


Kulutusverona arvolisävero on tasavero, toisin kuin progressiivinen tulovero.
Kulutusveron nosto vaikuttaisi suhteessa enemmän pienituloisiin, jotka
kuluttavat suuremman osan tuloistaan. Alennetut ALV-kannat (esim. ruoka) eivät
kuitenkaan ole tehokas keino edistää tulonjakoa, sillä suurituloiset hyötyvät
siitä enemmän kuin pienituloiset. Tällä hetkellä yleinen ALV-verokanta on 24 %
ja siitä on kaksi alennettua verokantaa 14 % ja 10 %. Alennettujen verokantojen
takia vuoden 2014 keskimääräinen ALV-verokanta oli 20,6 %. Pitkällä aikavälillä
vihreiden tavoitteena on yhtenäinen ALV-kanta Tanskan tapaan. Vaikka
ALV-kertymää kasvatettaisiin, siirtyminen yhtenäiseen ALV-kantaan mahdollistaisi
yleisen kannan alennuksen. Yhtenäistäminen toteutetaan toimialakohtaisesti
tarkastellen, siten etteivät muutokset tuo esteitä työllistämiselle tai
yritysten kasvulle tai johda harmaan talouden lisääntymiseen.


Yrityksien kannalta arvonlisäverotus on monimutkaisempi. Palvelujaan
yksityistalouksille myyvälle pienyrittäjälle, jonka tarvikehankinnat ovat
pieniä, liikevaihdosta maksettava arvonlisävero on suoraan pois yrittäjän omasta
toimeentulosta. Lisäksi ALV-tuloutukset ennen myyntituloa aiheuttavat
pienyrityksissä kassavirran riittävyyden ongelmia. Suurempien ja vakavaraisten
yritysten osalta ALV-järjestelmä toimii suunnitellusti. Tarvitaan ratkaisu, joka
kannustaa kuitilla tehtävään palvelumyyntiin ilman että tarvitsee lisätä
liiallista valvontaa ja sanktioita.


### 5.2 HAITTA- JA VALMISTEVEROT


Yhteiskunnallisesti ja osittain myös yksilöille haitalliseksi koettuja
kulutuksen muotoja voidaan ohjailla valmisteverojen avulla. Perinteisesti
haittaverot liitetään ympäristön verotukseen, mutta niitä käytetään myös muun
haitallisen kulutuksen ohjaamiseen. Tässä ohjelmassa ympäristöön liittyviä
haitta- ja valmisteverot käsitellään tarkemmin kohdassa ympäristöverotus.


EU:n yhdenmukaistetun valmisteverotuksen piiriin kuuluvat alkoholi ja
alkoholijuomat, tupakkatuotteet, nestemäiset polttoaineet sekä sähkö ja eräät
polttoaineet. Tämän lisäksi kansallisen valmisteverotuksen kohteena ovat
makeiset, jäätelö, virvoitusjuomat, juomapakkaukset, kunnallisille
kaatopaikoille toimitettavat jätteet ja voiteluöljyistä kannetaan
valmisteveronluonteista öljyjätemaksua. Vuoden 2015 talousarvion mukaan
valmisteveroja kerätään 7,2 miljardia euroa ja niistä 4,6 miljardia euroa tulee
energian verotuksesta. Alkoholi on seuraavaksi merkittävin vero, noin 1,4
miljardia euroa.


Terveysveroja ovat tupakan, alkoholin ja epäterveellisen, yleensä sokeri- tai
suolapitoisen tai rasvaisen ruoan verot. Tupakan ja alkoholin kulutuksesta
seuraa ulkoisia yhteiskunnallisia haittavaikutuksia ja verotus on perusteltua.


#### Toimenpiteet NYT


1) Nostetaan ALV:n maksamisen alarajaa yrityksille 30 000 euroon (nyt 8 500
euroa)



> a) Arvonlisäveron alarajahuojennuksen yläraja nostetaan 55 000 euroon (nyt 22
> 500 euroa)
> 
> 


2) Tarkistetaan haittaveroja vastaamaan haitallisesta kulutuksesta syntyneitä
yhteiskunnallisia kustannuksia.


3) Selkiytetään alkoholiverotus siten, että vero kertyy suoremmin suhteessa
alkoholin määrään. Erotetaan anniskelualkoholin ja vähittäismyynnin alkoholin
vero toisistaan.


## 6 KANSAINVÄLINEN VEROTUS JA VERONKIERTO


*Terminologiaa:*


* *Verosuunnittelu on verolainsäädännön ja verolakien mukaista toimintaa, jolla pyritään hyväksyttävällä tavalla pienentämään maksettavan veron määrää.*
* *Agressiivinen verosuunnittelu on ristiriidassa lain perimmäisen tarkoituksen kanssa. Toiminnat tai rakenteet ovat keinotekoisia. Verotukselliset seikat saattavat olla joidenkin käytettävien toimintojen pääasiallinen tarkoitus.*
* *Veronkierrosta puhutaan, kun järjestely on verolainsäädännön tarkoituksen vastainen, vaikka rikosoikeudellisesta näkökulmasta lakia ei olekaan rikottu.*
* *Verovilpissä on kyse rikoslain vastaisesta toiminnasta.*
* *Verovälttelyllä tarkoitetaan yleisesti toimia, joilla verovelvolliset pienentävät maksettavien verojen määrää. Se voi olla laillista verosuunnittelua tai laitonta veronkiertoa.*


Nykyään EU-alue menettää harmaan talouden ja verovälttelyn takia jopa 1 000
miljardia euroa vuodessa. Summa on enemmän kuin kaikkien EU-maiden
yhteenlaskettu terveysbudjetti. Kehitysmaista virtaa rahaa veroparatiiseihin
yhdeksänkertaisesti maiden saamien kehitysyhteistyövarojen verran. Tax Justice
Networkin arvion mukaan veroparatiiseissa on piilossa kaikkiaan jopa 32 000
miljardia dollaria yksityistä varallisuutta.


Globalisaation mukanaan tuoma maiden välinen verokilpailu heikentää kykyämme
ylläpitää hyvinvointivaltiotamme ja sen palvelu- ja tulonsiirtorakenteita.
Monikansallisten yritysten veronkierto ja aggressiivinen verosuunnittelu on yksi
suurimmista yhteiskuntamme eriarvoisuutta aiheuttavista ja
hyvinvointiyhteiskuntaamme rapauttavista ongelmista.


Tällä hetkellä kohtuuttoman suuren osan yhteiskunnan ylläpidosta kantavat
yksityishenkilöt sekä pienet ja keskisuuret yritykset, joilla ei ole
mahdollisuuksia tai halua ryhtyä erityisiin verojärjestelyihin.


Merkittävin keino verovälttelyn kitkemiseksi on maakohtainen talousraportointi,
joka velvoittaa yritykset raportoimaan tuloksestaan ja maksamistaan veroista
maakohtaisesti. Kyse on tilinpäätösraportin lisäosasta, jossa eritellään maat,
joissa yrityksellä on toimintaa, tytäryhtiöiden nimet sekä tulos ja verot
maakohtaisesti.


EU:n tilinpäätösdirektiiviin tulee saada kaikille suurille monikansallisille
yrityksille aito maakohtaisten tilinpäätöstietojen julkistamisvelvoite.
Maakohtainen talousraportointi tulee jälleen käsittelyyn EU-tasolla vuonna 2018,
jolloin Suomen tulee etulinjassa ajaa uudistuksen läpimenoa.


Valtion enemmistöomisteiset yhtiöt näyttävät Suomessa esimerkkiä ja aloittavat
maakohtaisen talousraportoinnin vuoden 2014 tilinpäätöksen yhteydessä
ministereiden Hautala ja Haavisto tekemän valmistelutyön johdosta. Raportoinnin
tuloksia tulee seurata, pyrkiä yhdenmukaiseen raportointikäytäntöön ja
valmistella kaikkia monikansallisia yrityksiä koskeva raportointimalli.


Suomi on viimein lokakuussa 2014 allekirjoittanut yhdessä lähes 50 muun maan
kanssa sopimuksen automaattisesta pankkien sekä rahoitus- ja vakuutuslaitosten
tilitietojen vaihtamisesta. Automaattinen tietojenvaihto alkaa vuonna 2017,
jolloin vaihdetaan vuoden 2016 tietoja. Suomen tulee edistää tietojenvaihdon
laajentamista yhä useampiin maihin.


EU-tasolla tulee lisäksi luoda henkilökohtaisten verotunnisteiden järjestelmä,
jolla helpotetaan verovelvollisten yksilöintiä ja siten vaikeutetaan
veronkiertoa. Verotunniste perustuisi esimerkiksi sosiaaliturva- tai
yritystunnukseen ja sen avulla olisi helppo selvittää, onko verotukselliset
velvoitteet EU:n sisällä hoidettu.


Tärkeä seuraava kansallinen toimenpide olisi tehdä listaus veroparatiisimaista.
Listaa käytettäisiin esimerkiksi ohjaamaan valtion ja eläkeyhtiöiden
sijoitustoimintaa vastuullisemmaksi sekä veroparatiisivapaiden hankintojen
teossa.


Listaus on tärkeä tehdä myös valtion enemmistöomisteisten yhtiöiden maakohtaista
raportointivelvoitetta ajatellen. Tällä hetkellä yhtiöt voivat raportoida
olennaisuusperiaatteella, eli kaikkia toimintamaita ei tarvitse erikseen
raportoida, jos tähän on perusteltu syy (esim. liikesalaisuus, jos kyseisessä
maassa on vain yksi projekti). Toisaalta kaikki OECD:n veroparatiiseiksi
määrittämät valtiot tulee eritellä ilman poikkeuksia, mutta koska OECD:n vanha
listaus on kuitenkin puutteellinen, Euroopan unioni suosittelee jäsenmailleen
oman listauksen tekemistä. Tekemällä oman listauksen veroparatiiseiksi
katsomistaan maista mm. Ranskan ja Tanskan tavoin Suomi ratkaisisi myös tämän
valtion enemmistöomisteisia yhtiöitä koskevan raportointiongelman.


#### Toimenpiteet NYT


1) Yritysten omistusjärjestelyiden ja rahavirtojen läpinäkyvyyttä lisätään
maakohtaisen talousraportoinnin avulla.


2) Verotietojen automaattisesta tietojenvaihdosta tehdään globaali automaattisen
tiedonvaihdon sopimus.


3) Yritysten ja yksityishenkilöiden verovälttelyä vaikeutetaan henkilökohtaisten
verotunnisteiden järjestelmällä.


4) Hankintadirektiiviin säädetään mahdollisuus käyttää kilpailutuskriteerinä
tilinpidon läpinäkyvyyttä ja olla käyttämättä veroparatiiseja hyödyntäviä
yrityksiä. Suomen tulee ajaa tätä Euroopan komission ja neuvoston suuntaan.


5) Kilpailulainsäädäntöön on lisättävä mahdollisuus sulkea veronkiertoon tai
lahjontaan syyllistynyt yritys julkisen kilpailun ulkopuolelle.


6) Perustetaan julkinen rekisteri yritysten tosiasiallisista omistajista ja
merkittävien säätiöiden hallituksissa istuvista jäsenistä sekä heidän
kytköksistään. Hallintarekisteristä luovutaan.


7) Tehdään listaus veroparatiiseiksi katsotuista maista.


8) Edistetään kansainvälistä sääntelyä siirtohinnoittelulle.


Siirtohinnoittelulla tarkoitetaan hinnoittelua samaan konserniin kuuluvien
yhtiöiden välisissä liiketoimissa, joita voivat olla esimerkiksi tavaroiden ja
palvelujen kauppa, korvaus aineettomista oikeuksista sekä rahoitus. Tämä on
yleisin verovälttelyn keino.


9) Vähennetään maiden välistä verokilpailua edistämällä verotuksen
harmonisointia ensisijaisesti EU-alueella mutta myös kansainvälisesti. Tätä
voidaan toteuttaa esimerkiksi yhdenmukaistamalla veropohjaa ja määrittämällä
minimiveroaste.


10) Suomi lähti mukaan kansainväliseen verokilpailuun vuoden 2014 alussa ja
laski yhteisöveroasteen 24,5 %:sta 20 %:iin. Tämän uudistuksen vaikutuksia tulee
tarkkailla ja tehdä vertailua etenkin lähimaiden verotasojen kanssa.
Verokilpailua tulee välttää.


## 7 HARMAA TALOUS


Lain mukaan harmaalla taloudella tarkoitetaan organisaation sellaista toimintaa,
josta aiheutuvia lakisääteisiä velvoitteita laiminlyödään verojen,
lakisääteisten eläke-, tapaturma- tai työttömyysvakuutusmaksujen taikka tullin
perimien maksujen suorittamisen välttämiseksi tai perusteettoman palautuksen
saamiseksi.


Harmaan talouden seurauksena valtion tulot pienenevät ja vastaavasti
markkinoilla kilpailu vääristyy harmaan talouden toimijoiden saadessa
veronkierrolla kilpailuetua. Harmaan talouden haitat menetettyinä verotuloina on
4-6 miljardia euroa vuodessa.


Vihreät eivät salli minkäänlaista harmaata taloutta ja pyrkivät edistämään
erityisesti keinoja, joilla yhtiöiden ja varakkaiden henkilöiden harmaan
talouden toiminta saadaan loppumaan sekä muokkaamaan asenneilmapiiriä
veronmaksumyönteisemmäksi kaiken harmaan talouden toiminnan tuomitsemiseksi.


#### Toimenpiteet NYT


1) Laajennetaan käänteinen arvonlisäverovelvollisuus matkailu, huolinta- ja
kuljetusalalle siten, että tiedot ovat saatavissa reaalirekisterin kautta.



> a) Käänteinen arvonlisäverovelvollisuus on käytössä mm. rakennuspalvelualalla.
> Käänteisessä arvonlisäverossa ostaja tilittää maksettavan arvonlisäveron
> verottajalle. Menetelmä sopii tapauksiin, joissa alihankintaketjut voivat olla
> pitkiä ja viimeisimmät ketjun päässä ovat usein pimeästi toimivia yrityksiä.
> Käytäntöä voidaan lisätä muillekin toimialoille, koska verohallinnon
> järjestelmät jo tukevat käänteisen arvonlisäveron perintää.
> 
> 


2) Kotitalousvähennys on osa verovalvontaa



> a) Kotitalousvähennys on merkittävä tietolähde, jolla saadaan selville mm.
> yksityisille ihmisille tehtyjen rakennushankkeiden tekijät. Se on säilytettävä,
> vaikkapa ihan pienenä vähennyksenä. Pienelläkin kansalaisille tarjottavalla
> verovähennyksellä voidaan saada aikaan se, että henkilöverotuksen tiedoilla
> voidaan paljastaa isojakin veronkiertotapauksia yrityspuolella ja koko vähennys
> saattaa "maksaa itsensä takaisin" tällä tavoin.
> 
> 


3) Rekisteriyhteistyö ja julkisten tietojen yhteinen käyttö



> a) Eri viranomaisten välinen tiedonvaihto on keskeinen verovalvonnan osa.
> Lainsäädännöllä on varmistettava, että verovalvontaan on käytettävissä esim.
> tietoja joita muut viranomaiset keräävät. Uusin tällainen tiedonlähde on
> erilaiset lupatiedot.
> 
> 


4) Verotuksen kynnysarvojen nostot



> a) Yksinkertaisempi verotus myös selkeyttää sanktiointia veronkiertotapauksissa
> ja helpottaa veroviranomaisten puuttumista jo pienempiinkin
> veronkiertotapauksiin rutiinityönä ilman raskaita verotarkastustoimenpiteitä.
> Tällä on myös se etu, että tahattomia virheitä ei tule tehdyksi niin helpolla.
> On selvästi havaittavissa, että osa yrittäjistä saattaa joutua verovelkaiseksi
> osaamattomuuttaan. Verotuksen yksinkertaistaminen ja kynnysarvojen nosto
> vähentää tätä riskiä.
> 
> 


5) Tehdään reaaliaikainen verorekisteri



> a) Yksi keino ratkaista veronkierto-ongelmia on reaaliaikaisempi verotus. Näin
> saadaan puututtua sellaisiin veronkiertotapauksiin, joissa käytetään hyväksi
> esim. lyhyen elinajan yrityksiä tai saatetaan toistaa useamman kuukauden ajan
> jotain kausiverotukseen liittyvää veronkiertoa. Jos koko verotus olisi
> reaaliaikaista, myös henkilöverotuksen puolella, niin silloin olisi myös sen
> valvonta. Tämä vaatisi erityisesti vuosi-ilmoituksista luopumista ja lyhyempiä
> ilmoituksenjättöaikoja. Myös kansalaisten verotili tukisi tätä toimenpidettä
> harmaan talouden torjunnassa.
> 
> 


6) Kansainvälisen kaupan rahaliikenteen valvontaan panostaminen



> a) Kansainvälisessä sähköisessä kaupassa tässä tapauksessa saattaa olla parempi
> pyrkiä seuraamaan maksetun tavaran rahaliikennettä. Erityisesti tällöin
> finanssivalvonnan ja verovalvonnan yhteistyötä pitäisi lisätä mm. verkkomaksuja
> välittävien yrittäjien valvonnassa.
> 
> 


## 8 KUNTA- JA KIINTEISTÖVEROTUS


Kansallisen huoltosuhteen heiketessä ja vallitsevan rakenteellisen epävakauden
ja suhdanteen pitkittyessä kuntatalouden kestävyys on koetuksella. Kuntien oman
päätöksenteon alaiset verot ovat lukumäärältään rajalliset ja käytännössä kunnat
voivat lisätä tulojaan merkittävästi vain kunnallisveroa korottamalla. Julkista
taloutta tasapainotettaessa onkin tarkasteltava valtiontaloutta yhdessä
kuntatalouden kanssa. Valtiontalouden sopeutustoimet ovat epäonnistuneita,
mikäli säästöt ja veronkorotuspaineet kaatuvat kuntien niskaan. Kuntien
veropohjaa on monipuolistettava ja vahvistettava niin, että kuntien
taloudenhoidon edellytykset helpottuvat ja kuntatalouden autonomia lisääntyy.
Käytännössä veropohjan vahvistaminen voidaan tehdä kiinteistöveron
määräytymisperusteita monipuolistamalla ja ohjaamalla osa maa-aines- ja
kaivosveroista kuntien tuloiksi.


Kansainvälisesti vertailtuna kiinteistöveron taso on Suomessa edelleen alhainen.
Kiinteistöverokertymän kasvattaminen edellyttää kuitenkin kiinteistöveron
rakenteellista uudistamista niin, että kunnilla on aiempaa enemmän
mahdollisuuksia säätää veron tasoa kiinteistöjen laadun ja maantieteellisen
sijainnin mukaan. Suurilla kaupunkiseuduilla kiinteistöveroilla voidaan ohjata
yhdyskuntarakenteen kehittymistä eheämpään ja kestävämpään suuntaan.
Kiinteistöveron korottamisella voidaan osaltaan vaikuttaa myös varallisuuden
kasautumiseen. Kiinteä omaisuus on yksi voimakkaimmin eriarvoistavista
omaisuuden lajeista. Tavoitteena on saada yhteiskunnassa oleva varallisuus
tasaisemmin jaettua.


Kiinteistöveron lisäksi myös muuta paikallistason verotusta on arvioitava
ympäristönäkökulmasta. Tie- ja ruuhkamaksut on toteutuessaan ohjattava kuntien
tuloksi. Uusiutuvien energiamuotojen voimalaitoksien kiinteistöverojen
korotuksilla kannustamme kuntia vauhdittamaan uusiutuvien energialaitoksien
lupaprosesseja kuntien alueella.


#### Toimenpiteet NYT:


1) Kuntien tulolähteitä monipuolistetaan



> a) Maa-ainesveroista ja kaivosveroista osa kunnille
> 
> 
> b) Mahdollistetaan tie- ja ruuhkamaksut kunnille.
> 
> 


2) Kiinteistöveron määrän tulee perustua maan arvon muutokseen. Maan
verotuksellisen arvon tulee määräytyä kolmen vuoden välein.


3) Kiinteistöverotusta on uudistettava niin, että kuntien tulot lisääntyvät ja
kiinteistöverotus kannustaa kestävään yhdyskuntarakentamiseen. Kiinteistöveron
tulee jäädä aina kunnan haltuun täysimääräisesti.



> a) Kiinteistöveron alaraja tulee nostaa prosentin verran. Kiinteistöverojen
> mahdollinen yläraja tulee nostaa 4 prosenttiin. Kunnanvaltuustot tekevät
> lopulliset päätökset kiinteistöverojen tasoista.
> 
> 
> b) Rakentamattoman maan kiinteistövero yläraja tulee mahdollistaa 10 prosenttiin
> suurten kaupunkien alueilla.
> 
> 


4) Metsämaalle ei aseteta kiinteistöveroa.


5) Tuulivoimaloiden kiinteistöveroa korotetaan, jotta voimaloiden
sijaintikunnille kertyisi enemmän verotuloja, jolloin niiden sijoittaminen
alueelle tulisi houkuttelevammaksi. Tuulivoimaloiden kiinteistöverotuotto
säilytetään kunnilla.


**Toimenpiteet keskipitkällä aikavälillä**


1) Kiinteistöverot tulee pitkällä aikavälillä asettaa asuntovarallisuuden jakoon
vaikuttavalle tasolle.


2) Poistetaan omistusasumisen verotukia. Vastaavasti asuinkiinteistöjen ja
asunto-osakkeiden varainsiirtoverosta luovutaan.


## 9 VARALLISUUS- JA PERINTÖVEROTUS


Varallisuusvero on hyvin vähän kilpailua vääristävä vero, koska siinä vero
kannetaan jo hankitusta tai peritystä omaisuudesta, kiinteistöistä ja
maa-aloista. Perintövero vastaa vain hyvin pieneltä osin varallisuuden laajemman
jakautumisen tarpeeseen, koska se on sukupolvittain kertaluonteinen.


Varallisuuden keskittyminen on aikanamme jälleen kiihtymässä. Yhteiskunnallinen
taloudellinen eriarvoisuus on kasvussa ja taloudellinen asema periytyy yhä
vahvemmin. Varallisuus jakautuu epätasaisesti myös sukupuolen ja asuinpaikan
mukaan. Vihreiden on tartuttava varallisuuserojen kasvuun.


#### Toimenpiteet NYT


1) Muutetaan perintöveroa siten, että veron maksu voidaan halutessaan toteuttaa
10 vuoden maksuajalla tai viimeistään omaisuuden myynnin- tai realisoinnin
yhteydessä. Tämän ulkopuolelle jätetään pääomasijoitusyhtiöt. Perintöverotuksen
huojennuksia vastaavasti vähennetään.


2) Otetaan käyttöön yhden prosentin suuruinen varallisuusvero 325 000 euroa
ylittävästä varallisuudesta.



