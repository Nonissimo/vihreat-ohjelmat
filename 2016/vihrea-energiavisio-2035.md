---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:05:55.570524
title: "Vihre\xE4 energiavisio 2035"
type: erityisohjelma
url: https://www.fsd.tuni.fi/pohtiva/ohjelmalistat/VIHR/1157
year: 2016
---


*Hyväksytty valtuuskunnan kokouksessa 4.12.2016*


# VIHREÄ ENERGIAVISIO 2035


**Ilmastonmuutoksen rajoittaminen alle kahteen asteeseen on meidän sukupolvemme
tehtävä. Pariisin sopimuksessa Suomi on sitoutunut tekemään oman osansa yhdessä
muiden maailman maiden kanssa ihmiskunnan ja ekosysteemien tulevaisuuden
turvaamiseksi. Aikaa ei ole hukattavana.**


Suuntana on kestävä energiatulevaisuus. Voimme hoitaa omat vastuumme niin, että
Suomesta tulee energiamurroksen edelläkävijä, josta otetaan mallia ja joka voi
myydä ratkaisujaan muulle maailmalle. Energiamurroksen ratkaisijoilla on
käsissään suuret markkinat, sillä toimivilla energia- ja ilmastoratkaisuilla on
huutava kysyntä eri puolilla maailmaa.


Vihreässä energiavisiossa tavoitellaan hiilineutraalia Suomea 2030-luvulla.
Uusiutuvien energiamuotojen esiinmarssia vauhditetaan niin, että fossiiliset
polttoaineet käyvät tarpeettomiksi. Energian kokonaiskulutus käännetään laskuun
ja ilmastonmuutoksen torjunta otetaan huomioon kaikessa toiminnassa.


Kestävät valinnat tehdään ihmisille helpoiksi ja houkutteleviksi. Ihmiset
otetaan mukaan aktiivisiksi energian kuluttajiksi ja energiapolitiikan
tekijöiksi: tuottajiksi, vaikuttajiksi ja hyötyjiksi. Uusi suunta tuo uusia
mahdollisuuksia, kuten työtä, terveyttä ja säästyneitä euroja.


Energiavisiomme sisältää toimenpiteet ja keinot, joiden avulla Suomen on
mahdollista luopua fossiilisten polttoaineiden käytöstä jo 2030-luvulla.
Tarvittava teknologia on olemassa jo nyt - tarvitaan vain määrätietoista
politiikkaa tavoitteen toteuttamiseksi.


Visiomme taustalaskelmineen osoittaa, että fossiilivapaaseen yhteiskuntaan
siirtyminen on täysin mahdollista jo kahdenkymmenen vuoden aikajänteellä.


## Millaista elämä on 2035?


**Auringolla ja tuulella tuotetaan merkittävä osa Suomen sähköstä. Moni
suomalainen toimii myös itse sähkön tuottajana. Aurinkopaneeli katolla tuottaa
osan kodin sähköstä ja kesän aurinkoisina päivinä sitä riittää myytäväksi
muille. Talvipakkasilla taas omakotitalo lämpiää lämpöpumpulla ja kerrostalon
kaukolämpö tuotetaan hajautetusti ja monipuolisesti avoimessa verkossa muun
muassa haketta ja biokaasua polttamalla, hukkalämpöä hyödyntämällä sekä suuren
kokoluokan lämpöpumpuilla. Parantuneen energiatehokkuuden ansiosta lämmitystä
tarvitaan entistä vähemmän.**


Rahaa säästää myös kodinkoneiden parempi energiatehokkuus. Älyteknologian avulla
pesukone pyörii ja käyttövesi lämpenee juuri silloin, kun sähkö on halvinta.
Kodin energiankäyttöä tehostavien investointien hinta ei ole ongelma, kun
energiapalveluyrityksen kautta voi hankkia esimerkiksi rahoituksen uudelle
lämmitysjärjestelmälle ja maksaa sen takaisin pienemmästä energialaskusta
syntyneillä säästöillä.


Suomi on korkean koulutuksen ja osaamisen maa. Niiden avulla Suomi on
ponnistanut uusien ympäristöystävällisten energiaratkaisujen edelläkävijäksi.
Koska lähes kaikki maailman maat ovat sitoutuneet ilmastonmuutoksen
pysäyttämiseen, vientimarkkinoita riittää. Usean suomalaisen työpaikka löytyykin
usein esimerkiksi älyverkkojen, tuuliturbiinien osien, sähkön varastoinnin,
älykkäiden liikennejärjestelmien suunnittelun tai lentoliikenteen
biopolttoaineiden valmistuksen parista. Suomalaisten yritysten on helppo myydä
tuotteitaan ja palveluitaan maailmalle, kun voidaan näyttää, miten hyvin ne ovat
kotimaassa toimineet. Tutkimuksen vahva tukeminen tuottaa myös aivan uusia
suomalaisia keksintöjä. Kun koko yhteiskunta on suunniteltu toimimaan
vähähiilisesti, uudet keksinnöt eivät rajoitu vain energiaratkaisuihin. Meillä
niin ruoka kuin vaatteetkin tuotetaan maailman ympäristöystävällisimmin!


Työmatka taittuu kaupungeissa yhä useammin sähkö- tai kaasubussien, junien ja
ratikoiden kyydissä. Aikaa ja hermoja säästyy, kun työmatka sujuu uutisia lukien
ruuhkassa istumisen sijaan. Lisäksi etätyö on jatkossa mahdollista yhä
useammassa työssä. Joustava etätyö säästää ympäristöä, aikaa ja rahaa. Hyvät
pyörätiet houkuttelevat hyppäämään pyörän selkään ja lisäämään siten
arkiliikuntaa. Vilkkaiden teiden varsilla asuvien elämä helpottuu, kun
liikenteen melu ja hiukkaspäästöt ovat vähentyneet. Kaupunkien ulkopuolella
hypätään aamuisin sähköauton kyytiin. Latauspisteiden tiheän verkon ansiosta
tämä on mahdollista ympäri maata.


Maaseudulla on keskeinen rooli kestävien energiatavoitteiden saavuttamisessa.
Maatilat eivät ole enää pelkästään ruoan vaan myös energian tuottajia. Uudet
ansaintakeinot ovat auttaneet viljelijöiden taloutta ja mahdollisuudet
ravinnekiertoon säästäneet rahaa, kun lannoitteita ei tarvitse ostaa
ulkopuolelta. Maatiloilla tuotetaan biokaasua kestävästi ruokatuotannon
vaarantumatta maatalouden sivutuotteista kuten nurmesta, kesantoheinästä,
oljesta ja lannasta. Osa biokaasusta käytetään lämmöntuotantoon ja osa
jalostetaan polttoaineeksi liikenteen ja maatalouskoneiden käyttöön.


Digitalisaatio ja robotisaaatio parantavat energiatehokkuutta. Teknologinen
kehitys on nopeaa ja sitä hyödynnetään kestävämmän yhteiskunnan rakentamiseksi.
Kuluttaminen muuttuu, kun jakamistalous yleistyy. Jokainen ei esimerkiksi
tarvitse omaa autoa, kun sähköauton voi vuokrata edullisesti. Remontoidessa
porakonetta ei tarvitse ostaa vaan sen voi vuokrata nettipalvelun kautta.
Kestävistä materiaaleista valmistettuja, aikaa ja kulutusta kestäviä vaatteita
ei sauman ratketessa tarvitse heittää roskiin vaan viedä lähiompelijalle.
Lounasaikaan lautaselta löytyy yhä useammin kasvisruokaa, kun nyhtökauran ja
härkiksen kaltaiset keksinnöt muuttavat ruokailutottumuksiamme.


## 10 tärkeintä keinoa tavoitteen saavuttamiseksi


**Seuraavat toimet päästöjen hillitsemiseksi ja uusiutuvan energian
vauhdittamiseksi ovat välttämättömiä, jotta meillä on todelliset mahdollisuudet
saavuttaa yllä asetettu tavoite.**


**1. Uusi kustannustehokas järjestelmä suuren mittaluokan uusiutuvan energian
vauhdittamiselle.** Tarvitaan riittävät kannustimet, jotka vauhdittavat
uusiutuvaa energiaa monipuolisesti ja teknologianeutraalisti. Uusi
tarjouskilpailuun eli huutokauppaan perustuva teknologianeutraali
kannustinjärjestelmä korvaa syöttötariffituet. Se on otettava käyttöön vuoden
2017 aikana, jotta uusiutuvan energiantuotannon hyvä kehitys ei katkea ja
Suomeen syntynyt osaaminen katoa. Huutokauppajärjestelmässä toimijat valitaan
sen mukaan, kuka pystyy tarjoamaan uusiutuvaa energiaa kustannustehokkaimmin.
Suomen tulee tavoitella edelläkävijyyttä uusiutuvan energiateknologian
viejämaana.


**2. Konkreettisia toimia uusiutuvan energian pientuotannon vauhdittamiseksi
kodeissa ja maatiloilla.** Otetaan ihmiset mukaan energiantuottajiksi.
Aurinkopaneelien käyttöönottoa rivi- ja kerrostaloissa vauhditetaan myöntämällä
asunto-osakeyhtiöille maltillista investointitukea tukemalla uudnlaisia
rahoitusmalleja kuten leasing- ja ESCO-rahoitusta. Lisäksi mahdollistetaan
virtuaalimittarointi eli taloyhtiön aurinkovoimalan tuotannon jakaminen
laskennallisesti kotitalouksien kesken ilman fyysisiä mittarimuutoksia.
Pientuotantoa vauhdittaa myös nettolaskutus, joka huomioi sähkön markkinahinnan
vaihtelut sekä siirtoverkon ylläpitokustannukset ja antaa tuottajalle
oikeudenmukaisen korvauksen verkkoon päin syötetystä sähköstä. Lisäksi
sähköverotuksen ja siirtohinnoittelun käytäntöjä tulee kehittää mahdollistamaan
esimerkiksi asuinalueiden yhteiset aurinkovoimalat. Biokaasutuotannon
edistämiseksi tarvitaan kansallinen strategia. Maatalouden investointitukia on
voitava käyttää biokaasulaitoksiin, joiden tuottamasta energiasta osa myydään
maatilan ulkopuolelle. Hajautetussa pientuotannossa on valtava potentiaali, joka
kannattaa hyödyntää myös siksi, että se luo työtä koko Suomeen.


**3. Suunnitelma siitä, kuinka ilmastolle haitalliset tuet ajetaan alas vuoteen
2025 mennessä.** Työhön liittyvän liikenteen tuet on päivitettävä niin, että ne
tukevat kestävää liikkumista. Tämä tarkoittaa mm. ylikompensoivista
kilometrikorvauksista luopumista sekä työmatkavähennyksen uudistamista niin,
että se tukee voimakkaammin julkisen liikenteen käyttöä tai pyöräilyä.
Fossiilisten polttoaineiden kuten turpeen, dieselin ja työkoneiden kevyen
polttoöljyn verotukien karsinta on aloitettava välittömästi. Esimerkiksi
Ruotsissa kevyen polttoöljyn valmisteverot ovat yli kaksinkertaiset Suomeen
verrattuna. Samoin on aika luopua energiaintensiivisen teollisuuden
veronpalautuksista.


**4. Vauhtia henkilö- ja joukkoliikenteen sähköistämiseen. Sähköautojen
hankintaa pitää tukea nykyistä voimakkaammin.** Samaan aikaan latausverkkoa on
kehitettävä, jotta ihmiset rohkaistuvat hankkimaan sähköautoja. Sähköautojen
yleistyminen mahdollistaa myös akkujen hyödyntämisen sähkön varastoinnissa. Tämä
tarkoittaa, että sähkön huippukulutushetkinä on mahdollista myydä sähköä oman
auton akuista paremmalla hinnalla takaisin verkkoon. Henkilöautojen lisäksi on
vauhditettava myös linja-autoliikenteen siirtymistä sähköllä ja kaasulla
toimivaksi. Tehokas keino on asettaa asteittain koveneva vaatimus
nollapäästöisen liikenteen osuudelle kaupunkien joukkoliikenteessä.
Liikennemäärien vähentämiseksi joukkoliikenteestä sekä erilaisista yhteiskäyttö-
ja liikkumispalveluista on tehtävä nykyistäkin houkuttelevampi vaihtoehto.
Samoin pyöräilyn edellytyksiä pitää parantaa.


**5. Toimia raskaan liikenteen ja lentoliikenteen siirtämiseksi
biopolttoaineisiin.** Biokaasua ja nestemäisiä biopolttoaineita ei riitä
kaikkeen liikkumiseen, kun metsäluonnon monimuotoisuuden turvaamisesta ja
hiilinieluista halutaan pitää kiinni. Siksi niiden käyttö kannattaa ohjata
sinne, missä sähköisen liikenteen mahdollisuuksia ei ole näkyvissä: raskaaseen
liikenteeseen, laivaliikenteeseen ja lentoliikenteeseen. Biokaasun osalta tämä
edellyttää toimia tuotannon vauhdittamiseksi (ks. hajautetun pientuotannon
vauhdittaminen), jakeluverkon parantamiseksi ja kaluston uusimiseksi.
Nestemäisiä biopolttoaineita tulee lisätä sekoitusvelvoitteen kautta eli
lisäämällä biopoltoaineita fossiilisten joukkoon asteittain suurenevina
pitoisuuksina. Lentoliikenteen kasvua on hillittävä ensisijaisesti päästökauppaa
korjaamalla ja laajentamalla. Lentoliikenteen kasvun hillitsemiseksi on otettava
käyttöön tasasuuruinen lentomaksu osaksi lippujen hintaa. Kansalliset, päästöjen
mukaan porrastetut lentomaksut voivat korvata päästökaupan puutteita.


**6. Askelmerkkejä energiansäästöön ja energiatehokkuuden parantamiseen.**
Energiansäästössä ja energiatehokkuudessa on paljon parantamisen varaa niin
teollisuudessa, liikenteessä, lämmityksessä kuin kotitalouksissakin. Uusien ja
korjattavien kiinteistöjen energiatehokkuutta on parannettava kunnianhimoisesti.
Kiinteistöjen käyttöastetta tulee parantaa. Kodit ovat tyhjinä työpäivinä ja
konttorit iltaisin. Kiinteistöjä tulee hyödyntää joustavammin eri tarpeisiin.
Kaukolämmön ja kaukokylmän tuotannossa monipuolisen, hajautetun tuotannon
osuutta on kasvatettava merkittäväksi. Hukkalämmön, lämpöpumppujen ja lämmön
varastointiratkaisujen käyttö avoimessa kaukolämpöverkossa edesauttaa
lämmöntuotannon siirtymistä hiilineutraaliksi. Ne tuottavat kaukolämpöverkkoon
energiaa hiilineutraalisti. Kaukolämmön kokonaistarve vähenee paremman
energiatehokkuuden ansiosta, mikä saavutetaan esimerkiksi energiatehokkaammalla
uudisrakentamisella ja nykyisen rakennuskannan saneeraamisella sekä
lämmöntalteenoton parantamisella poistoilmalämpöpumppujen avulla.
Huippukulutuksen aikaisen varavoiman tarve vähenee älykkäiden optimointi- ja
joustoratkaisujen avulla. Pienemmät lämpöpumput yleistyvät sähkö- ja
öljylämmitteisissä kiinteistöissä. Myös henkilöautoliikenteen sähköistyminen
sekä joukkoliikenteen, pyöräilyn ja kävelyn osuuden lisääminen pienentävät
energiantarvetta.


**7. Uusia välineitä kulutuspiikkien hallintaan.** Sähköntuotannon mitoitukseen
vaikuttaa merkittävästi se, kuinka paljon sähköä maksimissaan kulutetaan samaan
aikaan (ns. huipputeho). Suomessa sähkönkulutuksen huippu saavutetaan
tavallisesti kylmänä tammikuisena päivänä. Kulutuspiikkejä onkin tasattava
huomattavasti nykyistä voimakkaammin myös kysyntäjoustoilla kotitalouksissa ja
teollisuudessa. Kysyntäjoustojen kehittämiseen ja kaupallistamiseen tarvitaan
tutkimus- ja kehitysrahoitusta sekä pilottihankkeita. Sähkölaskutuksessa on
siirryttävä kysyntäjoustoa tukevaan suuntaan esimerkiksi sähkön tuntikohtaisella
veloituksella. Muuttuvatuottoiset tuuli- ja aurinkosähkö asettavat uudenlaisia
haasteita energiajärjestelmälle, johon täytyy kehittää joustoelementtejä kuten
energian varastointia esimerkiksi kaukolämpöverkkojen suuriin
lämminvesivaraajiin sekä teollisuuden prosessien optimointia hyödyntämään sähkön
tuotantopiikkejä. Pohjoismaisten energiamarkkinoiden tiivistäminen helpottaa
myös sähkön ylikansallista myyntiä ja ostoa tarpeen mukaan.


**8. Tukea uusille innovaatioille.** Energiamurrosta ja uusien energialähteiden
käyttöönottoa sekä energiaa säästävien innovaatioiden tukemista on vauhditettava
rahoittamalla niiden tutkimusta. Tämä synnyttää innovaatioita, joiden avulla
kehitämme Suomeen uutta huippuosaamista ja uusia vientituotteita. Uusiutuvien
energiamuotojen yleistyessä tarve energian varastointiratkaisujen kehittämiseen
kasvaa. Kehitetään varastointia kokeilujen ja pilottien avulla, jotta käyttöön
saadaan tehokkaimmat ja sopivimmat ratkaisut. Poistetaan sähkövarastojen
tuplaverotus. Teknisen tutkimuksen ohella tarvitaan myös ymmärrystä siitä, miten
ihmiset toimivat ja millaisia ratkaisuja ihmisten on helppo ottaa käyttöön.
Kokeilukulttuuri edistää uusien ratkaisujen syntymistä.


**9. Näkemys EU:n päästökauppajärjestelmän korjaamiseksi.** Tällä hetkellä EU:n
päästökauppa ei toimi, koska hiilidioksiditonnin hinta on liian halpa. Suomen on
ajettava EU:ssa kunnianhimoista ilmastopolitiikkaa ja sitouduttava päästökaupan
jatkamiseen ja korjaamiseen. Päästöoikeuksien hintaa tulee nostaa markkinoilla
olevia päästöoikeuksia poistamalla. Tämä on kustannustehokkain ohjauskeino
päästöjen vähentämiseksi. Suomen tulee tukea Ruotsin ja Ranskan aloitteita
sallia jäsenmaille päästöoikeuksien poistaminen markkinoilta ilman
ostovelvoitetta. Jos EU:n päästökauppajärjestelmää ei saada korjattua riittävän
nopeasti, voidaan pohjoismaisella tasolla ottaa käyttöön päästöoikeuden
lattiahinta, joka on askel samaan suuntaan. Energiayhteistyön tiivistämistä
Pohjoismaiden ja Baltian maiden kanssa on syytä aktiivisesti selvittää.


**10. Aikataulu ja toimet kivihiilen ja turpeen käytön alasajamiseksi.**
Päästökaupan rinnalla otetaan käyttöön Iso-Britannian mallin mukaan asteittain
tiukentuva normi, joka rajoittaa hiilidioksidipäästöjä suhteessa tuotetun
energian määrään. Tämä johtaa ennen pitkää turpeen ja kivihiilen ja myöhemmin
myös polttoöljyn ja fossiilisen maakaasun poistumiseen markkinoilta. Kivihiilen
ja turpeen osalta normi pyritään toteuttamaan siten, ettei ominaispäästöiltään
pienempi kivihiili syrjäytä turvetta polttolaitoksissa. Joka tapauksessa
molemmat ovat tulleet polttoaineina tiensä päähän, mutta tätä kehitystä pitää
vauhdittaa.


LIITE 1: Toimenpiteet ja ohjauskeinot (ohessa)     LIITE 2: Laskelmat (erillinen
tiedosto)     LIITE 3: Laskelmien selostus (erillinen tiedosto)


### Liite 1: Toimenpiteet ja ohjauskeinot


Tässä osiossa esitetään tiivistetysti joukko toimenpiteitä ja ohjauskeinoja,
joilla vihreän energiavision mukaista hiilineutraalia energiajärjestelmää
voidaan tavoitella 2030-luvulla. Mukana olevat lukuarvot ovat esimerkinomaisia
arvioita eivätkä sellaisinaan valmiita ehdotuksia.


**1. Uusi kustannustehokas järjestelmä suuren mittaluokan uusiutuvan energian
vauhdittamiselle**


* järjestetään uusiutuvan energian huutokauppoja/tarjouskilpailuja, jotka voivat olla teknologianeutraaleja tai kohdennettuja (esim aurinkosähkö). Tällaisessa huutokaupassa toimijat tarjoavat sähköntuotantoaan tiettyyn hintaan. Näin saadaan kustannustehokkaasti lisättyä uusiutuvan energian tuotantoa. Huutokauppaaminen voidaan toteuttaa esimerkiksi näin:
* ensimmäiset kilpailut vuonna 2017, esim 2 TWh tuotanto, minimitarjous esim 0,1 TWh
* voidaan järjestää kiinteähintaisena (X €/MWh) ja/tai pörssihintaan suhteutettuna (Nord Pool -hinta + X €/MWh)
* huutokauppoja/tarjouskilpailuja järjestetään vuosittain niin, että tavoiteltu energiantuotannon taso saavutetaan


**2. Konkreettisia toimia uusiutuvan energian pientuotannon vauhdittamiseksi
kodeissa ja maatiloilla**


* annetaan 15% investointituki asunto-osakeyhtiöiden aurinkovoimalahankintoihin (15 miljoonaa/vuosi)
* mahdollistetaan virtuaalimittarointi eli taloyhtiön omistaman aurinkovoimalan tuotannon jakaminen laskennallisesti eri kotitalouksien hyväksi ilman fyysisiä mittarimuutoksia
* myönnetään korkotukea taloyhtiöiden uusiutuvan sähköntuotannon ja energiatehokkuuden investoitien leasing- ja ESCO-rahoitukseen
* myönnetään investointitukea maatila/kyläkoon biokaasureaktorien rakentamiseen (25 miljoonaa/vuosi). Maatalouden investointituen ehdoista poistetaan se, ettei energiaa saa myydä tilan ulkopuolelle
* uudistetaan sähköverotuksen ja siirtohinnoittelun käytäntöjä tukemaan useamman kiinteistön yhteisiä uusiutuvan sähköntuotannon investointeja ja ulotetaan TEM:n energiatuki myös kuluttajien tekemiin uusiutuvan energian ja energiatehokkuusinvestointeihin.


**3. Suunnitelma ilmastolle haitallisten tukien lakkauttamisesta vuoteen 2025
mennessä**


* dieselin ja työkoneissa käytettävän kevyen polttoöljyn verotukien vaiheittainen poisto
* polttoturpeen verotuen asteittainen poisto
* työmatkavähennyksen muuttaminen kulkutavasta riippumattomaksi
* kilometrikorvausten ylikompensoivan osuuden poisto
* energiaintensiivisen teollisuuden energiaveronpalautuksen poisto
* osa säästyneistä rahoista ohjataan energiamurroksen tukemiseen


**4. Vauhtia henkilöauto- ja joukkoliikenteen sähköistämiseen**


* tuetaan määräaikaisin verohelpotuksin vähäpäästöisten autojen (sähkö- ja biokaasuautot) hankintaa
* otetaan lisäksi käyttöön romutuspalkkio, jonka saa kun vaihtaa vähäpäästöiseen uuteen autoon
* tavoitteena 150 000 sähköauton kanta vuoteen 2025 mennessä ja sähköautojen 90 % osuus henkilöautokannasta 2030-luvulla
* kehitetään voimakkaasti sähköautojen latausverkkoa esimerkiksi huoltamoilla sekä lisäämällä rakennusmääräyksiin velvoite sähköautojen latauspisteisiin varautumisesta uudisrakennuksissa ja saneerauskohteisissa
* asetetaan kaupunkijoukkoliikenteen kilpailutuksissa asteittain nouseva velvoite vähäpäästöisten bussien käyttämiseen
* tuetaan kaupunkialueiden joukkoliikenteen käyttöä ruuhkamaksuilla
* velvoitetaan julkisen liikenteen palveluntarjoajat mahdollistamaan uusien liikkumispalvelujen kehittäminen avaamalla maksurajapinnat.


**5. Toimia raskaan tavaraliikenteen ja lentoliikenteen siirtymiseksi
biopolttoaineisiin**


* ohjataan nestemäisiä biopolttoaineita (mukaan lukien nesteytetty biokaasu) ensi sijassa raskaan liikenteen käyttöön
* nostetaan asteittain biopolttoaineen sekoitusvelvoitetta
* tuetaan kyläkoon biokaasuhankkeita, joiden yhteyteen voidaan rakentaa tankkausasema
* asetetaan lentomatkoille tasasuuruinen lentomaksu
* kohennetaan raideliikenteen kilpailukykyä sekä henkilö- että tavaraliikenteessä


**6. Askelmerkkejä energiansäästöön ja energiatehokkuuden parantamiseen**


* kannustetaan siirtymään öljy- ja sähkölämmitteisissä pientaloissa maa- ja ilma/vesilämpöpumppuihin ja aurinkolämmön hyödyntämiseen
* korvataan turve-, öljy- ja kivihiilikäyttöisiä kaukolämpölaitoksia suuren kokoluokan lämpöpumpuilla
* toteutetaan kampanja, jolla öljylämmitteiset julkiset rakennuksen siirretään maalämmölle - julkinen sektori voi olla tiennäyttäjä
* tehostetaan rakennusten lämmityksen säätöä älykkäällä automatiikalla
* siirrytään matalan energiankulutuksen rakentamiseen ja painotetaan korjausrakentamisessa energiansäästöä
* velvoitetaan valtion lisäksi myös kunnat huomioimaan energiatehokkuus julkisissa hankinnoissa
* lisätään julkisten organisaatioiden kuten esimerkiksi koulujen intoa säästää energiaa palauttamalla energiansäästöllä säästetty rahasumma niiden käyttöön
* käytetään energiansäästöinvestoinneissa ns: ESCO-rahoitusta, jossa rahoittaja saa pääomansa takaisin säästyneiden energiakulujen kautta


**7. Uusia ehdotuksia kulutuspiikkien hallintaan**


* edistetään tuntipohjaista sähkölaskutusta
* vauhditetaan kysyntäjoustoja pilotein, joissa sähkökäyttäjillä on selkeät kannusteet alentaa kulutustaan silloin kun sähkön kysyntä on suurta


**8. Tukea uusille innovaatioille**


* lisätään rahoitusta uudenlaisen energiajärjestelmän, -tuotannon ja -käytön tutkimukseen
* perustetaan vähähiilisen teknologian innovaatioita tukeva rahasto. Varat rahastoon otettaisiin päästöhuutokaupasta saatavista tuloista. Rahasto tukisi hankkeita, jotka edistävät Suomen asemaa kansainvälisenä ilmastoystävällisen teknologian edelläkävijänä.
* tuetaan energian varastoinnin pilotteja kuten esimerkiksi vetyteknologian, synteettisen metaanin, akkutekniikan ja suurimittaisten lämminvesivarastojen testaamiseksi
* poistetaan sähkönvarastoinnin tuplaverotus


**9. EU:n päästökauppajärjestelmän korjaaminen**


* päästöoikeuksien hintaa on nostettava vetämällä päästöoikeuksia pois markkinoilta
* nopeana ensitoimena on asetettava päästöoikeuksille lattiahinta, tarvittaessa Pohjoismaiden tasolla
* Suomessa luovutaan päästökauppakompensaatioista


**10. Kivihiilen ja polttoturpeen käytön alasajaminen**


* otetaan käyttöön asteittain tiukentuva normi, jolla rajoitetaan ominaispäästöjä eli hiilidioksidipäästöjen suhdetta tuotettuun energiamäärään
* tähtäimessä on, että kivihiilen ja polttoturpeen käyttö loppuisi viimeistään 2020luvun puolivälissä ja maakaasun 2030-luvulla



