---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:03:59.311657
title: Vihreiden liikuntapoliittinen avaus
type: erityisohjelma
url: https://www.fsd.tuni.fi/pohtiva/ohjelmalistat/VIHR/1101
year: 2015
---


# Vihreiden liikuntapoliittinen avaus


Hyväksytty puoluehallituksen kokouksessa 24.1.2015


Yhden sukupolven aikana elämäntapamme on muuttunut liikunnan näkökulmasta
radikaalisti. Liikunnasta on kasvanut itsenäinen, elämäntapoja määrittävä
vapaa-ajan harraste. Erilaiset kuntosalit saavat kiitettävästi liikkeelle
liikkumisesta kiinnostuneet suomalaiset. Toisaalta työelämän muutokset ovat
vähentäneet arkiliikkumistamme merkittävästi. Työliikkumisella on yhä pienempi
rooli yhä useammassa työssä. Istumatyö toimistossa näyttää itsestään selvältä
tulevaisuudenkuvalta vähintään joka toiselle. Vastaavasti autoistuminen on
johtanut työmatkaliikunnan kokonaismäärän laskuun. Yhä harvempi kulkee enää
työmatkansa fyysisesti aktiivisesti.


Muutosten seurauksena liikunnan kokonaismäärä on ollut jo vuosikymmeniä
laskussa. Ihmiset eivät kuitenkaan aiemmin olleet nykyistä liikunnallisempia,
heidän vain oli väistämätöntä liikkua töihin ja töissä. Liikuntaa harrastuksena
saatettiin jopa ylenkatsoa, mutta silti liikuttiin enemmän kuin nykyään.
Suositusten mukaiseen liikunnan määrään yltää vain noin puolet lapsista ja
nuorista. Aikuisista vain joka kymmenes yltää suositusten mukaiseen liikunnan
määrään. Trendi on selvä. Liikkuminen on osa normaalia arkeamme päiväkodissa ja
alakoulun aikana, mutta sen jälkeen liikunnan määrä laskee. Liikkumattomuus
nähdään keskeiseksi yhteiskunnalliseksi haasteeksi ennen kaikkea taloudellisista
syistä. Terveyserot kasvavat, sosiaali- ja terveysmenot paisuvat ja kuntien
kirstut tyhjenevät.


Vihreät haluaa korostaa liikunnan muitakin arvoja. Liikunta on nähtävä laajemmin
kuin vain velvollisuutena. Suomalaiset eivät liiku säästääkseen, mutta voivat
liikkuessaan säästää. Liikunta on keskeinen osa hyvinvointiamme yhdessäolon ja
luonnosta nauttimisen tapana. Vihreiden näkökulmasta liikunnallinen elämäntapa
on ylistys neljälle vuodenajalle, omaehtoiselle aktiivisuudelle ja
yhteisöllisyydelle. Köyhyys ja syrjintä rajoittavat monen
liikkumismahdollisuuksia. Liikkumisen tasa-arvon ja yhdenvertaisuuden
vahvistaminen tarjoaa parempaa elämänlaatua yhä useammalle.


Vihreiden liikuntapoliittinen avaus keskittyy liikunnan mahdollistamiseen, ei
ongelmien osoitteluun. Hyvinvointia edistävä motivaatio syntyy ja vahvistuu, kun
ihminen kokee olevansa pätevä, pystyy vaikuttamaan omaan toimintaansa ja sitä
koskeviin päätöksiin sekä tuntee itsensä hyväksytyksi ryhmän jäsenenä.


Seuraavassa 14 askelta kohti liikuttavampaa yhteiskuntaa:


## Työmatkaliikunnalle kompensaatio


Puolet kaikista työmatkoista on alle seitsemän kilometrin mittaisia. Silti
harvempi kuin joka kymmenes suomalainen taittaa työmatkansa liikunnallisesti.
Vihreät kannustaa selvittämään liikunnallisen työmatkan kustannuksien jakamista
työntekijän ja työnantajan välillä. Kompensaatio voitaisiin toteuttaa niin, että
työnantaja laskisi työajaksi osan liikunnallisesti toteutetuista työmatkoista.
Pitkällä aikavälillä molemmat voittavat. Työntekijän elämänlaatu paranee.
Työntekijöiden tehokkuuden lisääntyminen ja sairastavuuden väheneminen
puolestaan korvaavat työantajalle sen, että työtuntien määrä vähenee.


## Liikunnallisten työmatkojen verokohtelun parantaminen


Verovähennysoikeuksien luokittelu kulkuvälineen mukaisesti tulisi lopettaa. Omin
voimin liikkumisesta on tehtävä kannattavampaa muuttamalla työmatkavähennys
kiintiövähennykseksi, joka maksetaan matkan pituuden mukaisesti samansuuruisena
kaikille työmatkoille – kulkipa matkan sitten pyöräillen, autolla, linja-autolla
tai junalla. Näin voisimme yhtä aikaa kannustaa työssäkäyntiin ja keventää
verotukseen liittyvää hallinnollista työtä – sekä turhaa sääntelyä.


## Liikunnallisesti älykästä kaupunkisuunnittelua


Elinympäristömme tulisi innostaa kaiken ikäisiä ottamaan päivittäin riittävästi
askeleita ulkoillen, lenkkeillen ja muita ympäristönsä liikuntamahdollisuuksia
hyödyntäen. Kaupunki- ja liikennesuunnittelussa tulisi ottaa huomioon
liikunnallisen elämäntavan edistäminen nykyistä vahvemmin. Fyysisesti aktiivisen
liikkumisen tulisi olla helppoa, halpaa ja hyödyllistä osana muuta liikennettä.
Toimivat kulkureitit, kaupunkipyörät ja joukkoliikenne lisäävät arjen
liikuttavuutta. Liikunnan huomioimisen ei tarvitse tarkoittaa kaiken
uudistamista, vaan pieniltäkin tuntuvilla askelilla saadaan jo paljon aikaan.
Liikuttamiseen kannustavien muutosten aikaansaamiseksi liikunta-aktiivien tulee
olla aktiivisia myös muiden kuin liikuntatoimessa tehtävien päätösten
valmistelussa.


## Lisää lähimetsiä, puistoja ja pihoja


Suomessa on useimmilla paikkakunnilla kattava laadukkaiden liikuntapaikkojen
verkosto, jota on syytä ylläpitää. Toisaalta perinteiset liikuntapaikat
houkuttelevat vain kourallisen siitä massasta, jota ne voisivat potentiaalisesti
liikuttaa. Vähän liikkuva ei välttämättä käytä kuntosalia, mutta käy ehkä
koirapuistossa tai pelaa lastensa kanssa pihapelejä. Suomessa on esimerkkejä
loistavasta puistokaavoituksesta (esim. Helsingin keskuspuisto) ja
ulkoliikuntamahdollisuuksien tarjoamisesta lähiluonnossa (esim. Iijoen rannat
Iissä), joiden merkitys liikkumisen kokonaismäärän suhteen on merkittävä.
Puistot ja pihat ovat energiatehokkainta liikuntapaikkarakentamista ja
lähimetsät tarjoavat mahdollisuuksia myös lasten omaehtoiseen liikuntaan.
Tämänkin tavoitteen toteuttaminen edellyttää kunnissa poikkihallinnollista
yhteistyötä.


## Huomiota liikuntakiinteistöjen käyttökuluihin


Suomessa on yli 30 000 liikuntapaikkaa, joista noin 75 % on kuntien tai
kuntayhtymien omistuksessa. Liikuntapaikkojen ja -tilojen rakentamisen ja
ylläpidon kustantavat pääosin kuntalaiset. Liikuntapaikkoja ja -tiloja käyttävät
maksavat lisäksi myös käyttömaksuja. Kiinteistöjen suurimpia menoja ovat
ylläpito- ja korjaustyöt. Ylläpitokustannuksista yksi suurin meno on
energiakustannukset. Olemassa olevalla tekniikalla ja uusiutuvilla
energiamuodoilla voitaisiin tiputtaa nykyisiä energiakustannuksia jopa alle
puoleen. Rakentamishankkeiden yhteydessä tulisi miettiä paitsi rakentamiskuluja
myös elinkaarikustannuksia. Julkisten kiinteistöyhtiöiden avoimuutta ja hyvää
hallintoa olisi vahvistettava niin, että tiedot suoraan harrastuksien
kustannuksiin vaikuttavista tekijöistä olisivat avoimesti kuntalaisten
saatavilla. Tämä on tärkeää, jotta mahdollistetaan liikuntapaikkojen ja –
tilojen osalta mahdollisimman korkea käyttöaste kaikkina aikoina.
Vajaakäyttöaikoina liikuntatiloja voisi tarjota alennuksella tai ilmaiseksi
esim. eläkeläisille, opiskelijoille ja työttömille.


## Lisää avoimuutta ja tasapuolisuutta liikunnan ja urheilun järjestökentälle


Liikunnan järjestöjen merkitys suomalaisten liikuttajina ja urheilun
toimintaympäristön luomisessa on suuri. Jo yksin seuroissa tehdyn
vapaaehtoistyön määrä on valtava. Ajoittain järjestökentän sisäinen kuohunta on
paljastanut vanhanaikaisia vallankäytön tapoja ja vakavia järjestödemokratian
ongelmia, joihin on syytä puuttua. Lajiliittojen valtionavustuksien perusteissa
on korostettava toiminnan avoimuutta ja demokraattisuutta. Liikunnan ja urheilun
organisaatioiden on oltava myös avoimia maailman muutokselle. Julkisen tuen ja
rahanjaon periaatteita on uudistettava siten, että pelikenttä on tasainen eri
liikuntamuodoille, uusille toimijoille ja erilaisille toimintatavoille.


## Maahanmuuttajien liikunnan edistäminen


Suomen ulkomaalaisväestö on viimeisen 20 vuoden aikana yli seitsenkertaistunut.
Maahanmuuttajien kotouttamisesta on tullut merkittävä yhteiskunnallinen kysymys.
Liikuntaa ja urheilua pidetään yhtenä käyttökelpoisimmista keinoista edistää
kotoutumista ja eri kulttuurien kohtaamista. Liikunta lisää yhteenkuuluvuuden
tunnetta. Se edistää kielen oppimista, tutustumista suomalaisiin ja muihin,
toisin sanoen laajentaa sosiaalista verkostoa. Liikunta on mielekästä tekemistä.
Vihreät haluaa tukea uusia kekseliäitä matalan kynnyksen liikuntakokeiluja,
jotka edesauttavat integraatiota suomalaiseen yhteiskuntaan ja liikunnallisen
elämäntapaan.


## Kunnioitusta yli rajojen


Vihreiden keskeinen periaate on se, että ketään ei saa syrjiä iän, etnisen tai
kansallisen alkuperän, kansalaisuuden, kielen, uskonnon, vakaumuksen,
mielipiteen, terveydentilan, vammaisuuden, sukupuolisen suuntautumisen tai muun
henkilöön liittyvän syyn perusteella. Liikunnan ovet tulee aukaista kaikille ja
vaalia yhdenvertaisuutta liikunnan jokaisella tasolla, lajiliiton hallinnosta
urheiluseuran vakiovuoroihin. Liikuntapaikkarakentamisessa kynnyksiä on
madallettava konkreettisesti esteettömyyssuunnittelua ja -kartoituksia
edellyttämällä. Liikunnan sekaryhmien syntymistä ja urheilullisia rajojen
ylityksiä eri sukupuolten kesken sekä vammaisten ja muiden liikkujien välillä on
syytä edesauttaa. Jokaisen tulee saada liikkua ilman syrjinnän kokemista.
Liikunnan ja urheilun maailmassa ihmisten moninaisuus nähdään rikkautena ja
kaikkia kunnioitetaan.


## Ikäihmisten kokemukset ja näkemykset hyötykäyttöön


Ikäihmisten liikkuvuuteen voidaan vaikuttaa parhaiten panostamalla
lähiympäristöön ja liikuntapalveluiden saavutettavuuteen. Ympäristön
kehittäminen edellyttää myös ikäihmisten nykyistä aktiivisempaa kuulemista.
Ikäihmisissä on valtava potentiaali. Heidän panoksensa voisi tuoda
kaupunkisuunnitteluun sellaisia näkökulmia, jotka saattavat jäädä työikäisiltä
pimentoon. Pelkästään puistojen kehittäminen, kevyen liikenteen väylien ylläpito
(esim. hiekoitus ja auraus) sekä riittävä valaistus voivat lisätä merkittävästi
ikäihmisten liikkumista.


## Koululiikunnan latistavat rakenteet purettava


Liikunnan ilo tulee nostaa ohi suorituskeskeisyyden. Koululiikunnassa on
kiinnitettävä erityistä huomiota liikuntatraumojen ehkäisemiseen ja purettava
sukupuolirooleja kangistavaa ryhmäjakoa. On luovuttava nöyryyttävistä
”kunujaoista” ja vältettävä tarpeetonta keskinäistä vertailua, kuten
numeroarvostelua ja tilanteita, joissa yksi vuorollaan suorittaa ja muut vain
katsovat yleisönä. Koululiikunnan painopistettä tulee siirtää lajitaidoista
liikunnallisten perustaitojen oppimiseen ja koetun pätevyyden vahvistamiseen.


## Liikettä myös liikuntatuntien ulkopuolella


Liikunta vaikuttaa positiivisesti mm. oppimiskykyyn, muistiin ja
keskittymiskykyyn. Se onkin siksi nähtävä liikuntasuorituksia laajemmin yhtenä
kasvun ja kehityksen moottorina. Kansantaloudellisesti kannattaa varmistaa
riittävä rahoitus liikunnallisen elämäntavan edistämiseen kaikilla
koulutusjärjestelmän tasoilla. Esimerkiksi korkeakoulujen rahoituskriteereissä
tulee huomioida liikuntapalveluiden määrä ja laatu. Liikunnallisen elämäntavan
edistäminen kouluissa tarkoittaa liikunnallistamista myös liikuntatuntien
ulkopuolella. Koulun keskeisenä tehtävänä on auttaa oppilaita löytämään ja
tunnistamaan kullekin sopivia tapoja liikkua myös vapaa-ajalla ja aikuisena sekä
tuottaa heille myönteinen suhde liikuntaan. Koulujen tulisi edistää nykyistä
vahvemmin koulumatkaliikuntaa sekä paikallisen ympäristön huomioivaa lähi- ja
luontoliikuntaa. Lisäksi koulurakennusten peruskorjausten yhteydessä tulisi
pitää huolta, että koulun piha on turvallinen ja innostaa oppilaita liikkumaan,
ja että koulun oppimisympäristöt ovat fyysisesti aktivoivia.


## Liikuntaseteli nuorille


Liikunnan määrä alkaa laskea hälyttävästi viimeistään siirryttäessä yläkouluun.
Tästä syystä tarvitsemme uusia kokeiluja erilaisten liikunnallisten
elämäntapojen kehittämiseksi. Australiassa on otettu käyttöön liikuntavoucherit
nuorten liikkumisen tukemiseen. Suomessa tulisi kokeilla vastaavanlaista mallia
nuorille jaettavien liikuntaseteleiden avulla. Setelit voisivat olla arvoltaan
esimerkiksi n. 50–100 euroa. Ne jaettaisiin automaattisesti jokaiselle
kohdeikäluokkaan kuuluvalle kerran vuodessa, ja ne kelpaisivat sekä yksityisten
liikuntapalveluiden että seuratoiminnan maksuihin. Sopivat ikäluokat voisivat
olla 11–15-vuotiaat lapset ja nuoret, sillä tässä ikävaiheessa liikkumisen
määrän vähenemisen ja seuraliikunnan lopettamisen riski on suurimmillaan. Esim.
50 euron vuotuinen liikuntaseteli kaikille näille ikäluokille maksaisi noin 12
miljoonaa euroa vuodessa ja se voitaisiin kustantaa veikkausvoittovaroista.
Setelien käyttöpaikat määriteltäisiin kevyellä sertifioinnilla. Liikuntasetelit
tukisivat myös uusien liikuntamuotojen ja palvelujen synnyttämistä niille
nuorille, joita nykyinen tarjonta ei syystä tai toisesta palvele. Mallin hyötyjä
kansanterveydelle, työkyvylle, taloudelle ja hyvinvoinnille voitaisiin saatavien
kokemusten perusteella arvioida ja harkita tuen laajempaa soveltamista eri
ikäluokkiin ja tarpeisiin, mikäli se koettaisiin kustannustehokkaaksi tavaksi
kannustaa nuoria liikunnalliseen elämäntapaan.


## Uuden omaehtoisen liikunnan lisääminen


Nuoret ovat fiksuja. Tulevaisuuden toivot näkevät liikuntamahdollisuuksia siellä
missä me vanhemmat näemme vain harmaata. Omaehtoista liikuntaa kangistavat
säännöt ja rajoittava byrokratiaa eivät ole tätä päivää. Uusien liikuntamuotojen
leviämisen esteenä ovat usein tilojen puute ja liikkumiseen liittyvät
ennakkoluulot. Vihreät haluaa kannustaa liikunnan harjoittamiseen kaikissa
niissä tiloissa, jotka liikuntaan innostavat ja joissa liikkuminen luonnistuu.
Uudet liikunnan yhteisöt rakentuvat tekemisen ilon, kokeilun ja erehdyksen
kautta. Vihreiden keskeisenä liikuntapoliittisena ohjenuorana onkin nuorten
kuuleminen kaavoituksessa ja järjestyssääntöjä laadittaessa, kaupunkitilan ja
julkisten kiinteistöjen liikuntakäytön salliminen sekä uuden omaehtoisen
liikunnan mahdollistaminen turhaa sääntelyä purkamalla. Tämä edellyttää kunnissa
poikkihallinnollista ja verkostomaista työtä.


## Teknologia on mahdollisuus, ei uhka


Perinteisesti teknologia ja erilaiset virtuaalipelit on nähty uhkana nuorten
liikkumiselle. Digitaalinen murros on nähtävä kuitenkin myös mahdollisuutena
liikunnallisen elämäntavan edistämiseen. Tietokoneet, verkko ja
mobiilisovellukset on valjastettava aktiivisen arjen palvelukseen. Uusi media
vahvistaa liikkumisen mallien leviämistä ja vertaisohjauksen mahdollisuuksia.
Erilaiset yhteisölliset liikuntatapahtumat syntyvät verkossa nopeammin ja
luontevammin kuin mihin liikuntakentällä on totuttu. On kehitettävä uusia tapoja
tukea sosiaalisen median kautta syntyviä liikuntatapahtumia. Vihreät pitää
tärkeänä, että julkiset toimijat osaltaan mahdollistavat esim. ravintolapäivää
vastaavien ”höntsäilypäivien” esiinnousun.


## Lopuksi


Liikuntaa ei pidä ajatella vain liikuntajärjestöjen tai kunnan liikuntatoimen
asiana. Liikkumisen ilot ja liikkumattomuuden surut jakautuvat yhteiskunnassa
laajalti. Toisaalta on muistettava, että liikuntajärjestöt hoitavat
perustehtävänsä - liikkuvien liikuttamisen – esimerkillisesti ja varsin
tehokkaasti. Siksi onkin tärkeää parantaa järjestöjen mahdollisuuksia
varainkeruuseen yleishyödyllisen talkootyön avulla esim. verotuksen
näkökulmasta. Lisäksi on varmistettava, että veikkausvoittovaroista saadaan
riittävä rahoitus liikuntaan jatkossakin. Kuntien liikuntatoimissa ammattilaiset
tekevät hyvää työtä liikunnallisemman yhteiskunnan eteen, ja sen rahoitus on
turvattava. Mutta nyt myös meidän muiden on aika kiinnittää huomio koko kansan
liikkumisen mahdollistamiseen. Teknologisten innovaatioiden edistäminen,
yhdenvertaisuuden lisääminen, ympäristön tarjoamien mahdollisuuksien
parantaminen sekä uusien taloudellisten kannusteiden lanseeraus on suurelta osin
julkisen sektorin vastuulla. Tämän työn etulinjassa Vihreät haluaa olla mukana.



