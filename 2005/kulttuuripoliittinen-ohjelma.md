---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:42.901648
title: Kulttuuripoliittinen ohjelma
type: erityisohjelma
url: https://www.fsd.tuni.fi/pohtiva/ohjelmalistat/VIHR/842
year: 2005
---


# Kulttuuripoliittinen ohjelma


**Vihreä kulttuuripolitiikka edistää yhteiskuntaa, jossa kulttuuri ja taide ovat
sekä itseisarvo että väline hyvään elämään.**


**Vihreän kulttuuripolitiikan perusarvot ovat:**


**- monimuotoisuus**    Taidetta tulee olla mahdollisuus tehdä ja nauttia
erilaisista lähtökohdista ja erilaisiin tarpeisiin.


**- vapaus**    Yhteiskunnan ei pidä säädellä taiteen sisältöjä.


**- tasa-arvo**    Kulttuuri kuuluu kaikille ja tulee olla kaikkien saatavilla.


**- vastuullisuus**    Valtion on kannettava vastuunsa kulttuurin rahoituksesta.
Kulttuurin rahoitusta ei voi jättää kaupallisuuden tai ihmisten
hyväntahtoisuuden varaan.


**- jatkuvuus**    Taide on jatkumo ja tämänkin vuoksi yhteisestä
kulttuuriperinnöstä tulee huolehtia niin, että se on myös uuden taiteen
käytettävissä


Sisällys:    Johdanto    Valtio kulttuuripoliittisena toimijana     Kunta
tuottaa kulttuuria ihmisten arkeen     Kolmannen sektorin kulttuurityö
Kulttuuri hyvän elämän välineenä     Kulttuuria myytävänä     Vaihtoehtoja
valtakulttuurille     Koulutus luo ymmärrystä ja osaamista     Taiteilijakin syö
ja tarvitsee kodin     Kulttuuri on globaalin kommunikaation väline


## Johdanto


Inhimillinen kulttuuri tarkoittaa sitä, että ylitetään pelkkä hengissä
pysyttelemisen taso. Kulttuuri on sivistyksen ja hyvinvoinnin toimintaympäristö,
jossa luovuus, elämykset sekä ilmaisunvapaus ovat jokamiehenoikeuksia. Siksi
kulttuurin tulee olla osa arkea ja kuulua peruspalveluihin, lähelle ihmisiä.


Vihreä liitto pitää taidetta keskeisenä kulttuurin alueena, sillä taiteessa
kehitetään ja testataan asioita, joita hyödynnetään myöhemmin koko
yhteiskunnassa. Taide on ennen kaikkea vuorovaikutusta, ilmaisua ja
ymmärtämistä, joka muuttaa maailmaa ja muuttuu maailman mukana.


Kun keskustelu luovuudesta näyttää jähmettyneen taloudellisen tuottavuuden ja
innovatiivisuuden iskulauseiksi, taide on yhä kulttuurialueista se, jossa
tutkitaan ja kokeillaan ideoita omalakisesti vailla optimaalisen tuoton
tavoitteita. Taiteessa luovuus toimii omilla ehdoillaan, ja siksi taiteessa
täytyy olla mahdollisuus myös kyseenalaistaa, erehtyä ja epäonnistua. Taiteen
ilmaisunvapautta ei saa rajoittaa. Sen sijaan pitää edistää mahdollisimman
monimuotoista taide-elämää ja luoda tilaisuuksia keskustella taiteesta ja
kulttuurista niin, että erilaisten ihmisten mielipiteet voisivat olla
hedelmällisessä ja avoimessa vuorovaikutuksessa keskenään. Pohja tällaiselle
keskustelukulttuurille luodaan peruskoulun taide- ja taitoaineiden opetuksen
asemaa vahvistamalla.


Taidekasvatuksen merkitys korostuu mitä enemmän kohtaamme kulttuuri-ilmiöitä,
jotka hämmentävät tai jopa häiritsevät arkeamme. Erilaisten visuaalisen
kulttuurin viestien, kirjallisten ja musiikillisten ilmaisumuotojen sekä kehon
kielen ymmärtäminen ovat nyky-yhteiskunnassa merkittävää sosiaalista pääomaa.
Tulevaisuudessa myös käden taitojen, muotoilun ja ympäristöestetiikan merkitys
kasvaa muutoin teknistyvässä yhteiskunnassa.


Ihmisten tunne-elämän, itsensä kehittämisen ja sosiaalisen elämän tarpeet saavat
monet kulttuuriharrastusten pariin. Jo päiväkodissa ja peruskoulussa pitää olla
mahdollisuus tutustua kulttuurin eri muotoihin ja niiden tekijöihin.
Kulttuuriharrastuksia innoittamaan ja motivoimaan tarvitaan myös korkeatasoisia
taidepalveluja, olipa asuinpaikka mikä tahansa. Elinikäisen oppimisen ja
sivistyksen ylläpitämisessä esimerkiksi Yleisradiolla ja kirjastolaitoksella on
merkittävä tehtävä.


Yhteiskunnan on otettava vastuu taiteen rahoituksesta, jotta sen vapaus ja
monimuotoisuus säilyisi. Vihreä liitto kantaa huolta vakiintuneiden
institutionaalisten rakenteiden ulkopuolisesta kulttuurista, kuten vapaiden
teattereiden ja orkestereiden rahoituksesta. Taide- ja kulttuurialat ovat
työvoimavaltaisia aloja, ja niillä on suuri työllistämisvaikutus. Taiteilijoiden
työskentelyedellytyksiä ja sosiaaliturvaa täytyy kuitenkin parantaa. Jos
taiteilijuus halutaan nähdä pienyritystoimintana, kulttuuripalvelujen ostaminen
pitää nähdä reaalisena vaihtoehtona esimerkiksi kunnissa. Kulttuurialan
koulutuksessa pitää ottaa huomioon myös valmiudet kulttuuriyrittämiseen,
tuottamiseen, rahoitukseen ja projektien hallintaan. Vaihtoehtokulttuureissa
elää ilmaisunvapaus, joka näkyy vakiintuneiden kulttuuri-instituutioiden
ulkopuolisena, yleensä epäkaupallisena toimintana. Tällainen toiminta tarjoaa
tuoreita näkökulmia yhteiskuntaan ja provosoi parhaimmillaan harjoittamaan
esimerkiksi kriittistä medialukutaitoa. Siksi Vihreän liiton mielestä
toleranssia vaihtoehtokulttuureita kohtaan pitää kasvattaa ja mieluummin nähdä
sellainen toiminta osana moniarvoista yhteiskunnallista keskustelua.
Vaihtoehtokulttuuri edistää myös kulttuurielämän sukupuolista tasa-arvoa, sillä
sen ilmaisumuodot kiinnostavat monia miehiä, joita perinteisen kulttuurin muodot
ja imago eivät välttämättä houkuttele.Vihreä kulttuuri on moniarvoista ja
monimuotoista. Globaalistuvassa yhteiskunnassa erilaisten
kulttuuri-identiteettien, erillis-, paikallis- ja alakulttuureiden merkitys
kasvaa vastapainona ylikansallisen kulttuuriteollisuuden yhtenäiselle
tuotannolle. Taide kommunikoi erilaisia näkemyksiä maailmasta, jossa elämme.
Kulttuuri ja taide syntyvät arkipäivän kokemuksista, jotka esitetään uusista
näkökulmista. Siksi oman paikalliskulttuurin ja kulttuuriympäristön vaaliminen
on yhtä lailla ihmisen hyvinvoinnin kuin taiteellisen toiminnankin edellytys.


## Valtio kulttuuripoliittisena toimijana


Kulttuuria ei tule jättää markkinoiden ja sponsorien tai yksityisten
mesenaattien antaman taloudellisen tuen varaan. Kulttuurin rahoitus on
järjestettävä niin, että taiteelle annetaan mahdollisuus kehittyä omaehtoisesti
ja rahoituksen pitkäjänteisyyteen luottaen.


Yhteiskunnassa on monia käsityksiä siitä, mikä on kaunista ja totta.
Yhteiskunnan tehtävä ei ole määritellä sitä, mikä on taidetta, vaikka se voikin
määritellä, minkä tyyppistä taidetta se tukee. Ilmaisunvapaus on taiteen ja
kulttuurin perusta. Verovaroilla on tuettava myös sellaista taidetta, joka ei
vastaa veronmaksajien enemmistön makua. Julkisen vallan ei rahoittajana tule
moralisoida taiteen sisältöä.


Valtio rahoittaa kulttuuria sekä budjetin kautta että Veikkauksen ja
raha-arpajaisten voittovaroista. Tällä hetkellä taiteen
kokonaisrahoituskehyksestä yli puolet on veikkausvaroja.


Valtiollisena taiteen asiantuntijaelimenä toimii opetusministeriön alainen
Taiteen keskustoimikunta. Sen tehtäviin kuuluu edistää taidetta, jakaa apurahoja
ja avustuksia sekä toimia taidetoimikuntien yhdyselimenä. Tarkoituksena on, että
valta on taiteen ammattilaisilla, poliitikkojen ei pidä säädellä taiteen
sisältöjä.


Alueellisten taidetoimikuntien tehtävä on edistää alueellista taide-elämää. Myös
ne ovat itsenäistä päätösvaltaa käyttäviä asiantuntijaelimiä. Niiden
käsittelemät sisällöt ovat Taiteen keskustoimikunnan kautta Opetusministeriön
alaisuudessa ja taloushallinto läänien kautta Sisäasiainministeriön
alaisuudessa. Tilannetta tulisi selkeyttää siten, että alueelliset
taidetoimikunnat siirtyisivät täysin Taiteen keskustoimikunnan alaisuuteen.


Varat, jotka on tarkoitettu taiteen ja taiteellisen toiminnan edistämiseen tai
taiteen tutkimukseen ja tiedotukseen, tulee jakaa läpinäkyvästi. Rahoitettavien
hankkeiden priorisointien tulee syntyä alan sisäisen keskustelun tuloksena ja
perustelujen tulee olla julkisia.


Taloudellista tukea on voitava myöntää myös pidemmille hankkeille kuin mitä
apurahojen jakorytmi usein noudattaa. Apurahojen myöntämiskriteerien on oltava
avoimia ja valintaprosessien on kohdeltava taiteentekijöitä reilusti.
Taiteilijoilla tulee olla myös oikeus epäonnistua.


Kirjasto on keskeinen hyvinvointipalvelu. Suuri osa kirjaston valtionosuuksista
rahoitetaan veikkausvoittojen tuotolla, mitä ei voida pitää kestävänä
rahoitusperustana. Rahoitus tulee nykyistä nopeammalla tahdilla siirtää
kokonaisuudessaan valtion budjettiin. Samalla veikkausvaroja jää enemmän
jaettavaksi taiteelle. Kirjastojen tehtävä on taata kansalaisille yhtäläiset
mahdollisuudet harrastaa kulttuuria, vahvistaa omaa sivistystään ja kehittää
omaa osaamistaan.


Näkövammaisten kirjaston lakisääteisenä tehtävänä on yrittää tavoittaa kaikki
vammaiskäyttäjät, edistää heidän opiskelu- ja työskentelymahdollisuuksiaan sekä
parantaa heidän mahdollisuuksiaan tasa-arvoiseen ja itsenäiseen elämään.


Nykyaikaisen tekniikan suomat mahdollisuudet on syytä hyödyntää hyvin ja
mahdollisimman suuri osa myös näkövammaisten kirjaston vanhoista kokoelmista on
saatettava digitaaliseen muotoon, mikä parantaa niiden saatavuutta.


Teatterit ja orkesterit saavat suuren osan resursseistaan teatteri- ja
orkesterilain mukaisista valtionosuuksista. Työvoimavaltaisten alojen
kustannukset ovat nousseet vuosittain ilman, että valtionosuuden perustana
olevan henkilötyövuoden hintaa on korotettu. Kriisiä pahentaa se, että näiden
laskennallisten henkilötyövuosien määrä on jäänyt jälkeen siitä, kuinka paljon
työntekijöitä todellisuudessa on.


Lisää määrärahoja kaivataan erityisesti heikoimmassa asemassa olevien
teatterilain piiriin kuuluvien alueellisten teattereiden, lastenteattereiden ja
ruotsinkielisten teattereiden tilanteen helpottamiseen. Teatterikentän
rahoitusta parantamalla parannetaan teattereiden kykyä tilata ohjelmistoonsa
uusia suomalaisia näytelmiä. Lisämäärärahoja suunnattaessa on huomioitava myös
tehdyn työn taiteellinen arvo, jota voidaan arvioida samoin perustein kuin
harkinnanvaraisia avustuksia myönnettäessä.


Esittävän taiteen kenttä on elänyt voimakasta rakenteellista murrosta.
Valtionosuutta nauttivien teattereiden rinnalle on syntynyt vapaa kenttä, joka
toimii lähinnä valtion näyttämötaidetoimikunnan myöntämien harkinnanvaraisten
avustusten varassa, mutta jossa työskentelee satoja esittävän taiteen
ammattilaisia. Vapaan kentän voimistuminen on yleiseurooppalainen ilmiö ja siitä
on tullut uutta luova ja dynaaminen osa modernia teatteria. Suomessa erityisesti
tanssitaide on saavuttanut vapaalla kentällä erittäin korkean tason, mutta alan
saama tuki on edelleen niukkaa.


Teatteri- ja orkesterilain ulkopuoliset ryhmät saavat kuitenkin vain noin
prosentin osuuden koko teatterialan rahoituksesta. Tilanne olisi korjattavissa
suhteellisen pienellä rahoituspanoksella. Esittävien taiteiden rahoitusmallista
ja sen mahdollisesta uudelleenjärjestelystä on keskusteltava. Kokonaisuutta on
tarkasteltava niin, että ns. vapaiden ryhmien toimintaedellytykset paranevat.


Esittävien taiteiden tarjonnan monimuotoisuutta myös pienemmissä
kaupunginteattereissa voidaan lisätä siten että, koko laitosteatterikenttää
uudistetaan toimintamalleja monipuolistamalla. Luodaan uudentyyppisiä
vierailuteatterin ja kaupunginteatterin ja vapaiden ryhmien kapasiteetit
yhdistäviä malleja, jotta vastuu alueellisesta tarjonnasta jakaantuisi
useammille toimijoille.


Kansallisilla taidelaitoksilla on erityisasema suomalaisen kulttuurin
tallentajina. Kansallisooppera, Kansallisteatteri, Radion sinfoniaorkesteri,
Valtion taidemuseo, Museovirasto, Suomen Elokuvasäätiö ja Elokuva-arkisto ovat
olemassa, koska valtion on viime kädessä kannettava vastuu yhteisen
kulttuuriperinnön säilyttämisestä.


Säilyttäminen, tallentaminen ja vaaliminen ovat pohjimmiltaan samanlaista työtä,
on kyseessä teatteriesitys, maalaus tai vaikkapa kulttuurimaisema. Taustalla on
ajatus kulttuuriperinnön merkityksestä niin historian kuin nykyhetken
ymmärtämisen kannalta. On tarpeen luoda kansallinen digitaalinen äänitearkisto,
johon kerättäisiin kaikki kulttuurihistoriallisesti merkittävä
tallennemateriaali mm. Yleisradion äänitearkistosta sekä Helsingin yliopiston
kirjaston tallenteista. Jatkuvuuden kannalta on myös tärkeää, että resursseja
varataan esimerkiksi oopperatallenteisiin.


Myös uutta tulee arvostaa eikä valtion tehtäväkenttä voi rajoittua pelkkään
museointiin. Valtion taidemuseon kokoelmia on kartutettava niin, että
yhteiskunnan yhteiseen taidekokoelmaan ei jää ajallisia eikä tyylillisiä
aukkoja. Kansallisteatterin tulee esittää uutta teatteria ja Oopperassa tulee
olla myös suomalaisia kantaesityksiä.


Suomessa on sekä ammatillisesti hoidettuja museoita että harrastajavoimin
ylläpidettyjä museoita. Niiden verkosto on alueellisesti kattava. Museot voidaan
jakaa kulttuurihistoriallisiin -, luonnontieteellisiin -, taide- ja
erikoismuseoihin. Museoiden toiminnassa on tärkeää korostaa sekä tieteellistä
että taiteellista puolta.


Museoiden tehtävä on vaalia kulttuuriperintöä ja auttaa ihmisiä tunnistamaan se.
Museoiden ei tule kuitenkaan huomioida vain valtakulttuurin historiaa vaan myös
vähemmistöjen historiaa tulee tallentaa.


Valtionosuutta saavien museoiden henkilötyövuosimäärä ja henkilötyövuoden
laskennallinen yksikköhinta, ovat jääneet pahasti jälkeen todellisuudesta. tällä
hetkellä parhaassa asemassa ovat perinteikkäät museot, jotka ovat säilyneet
entisellään vuonna 1993 hyväksytyn museolain jälkeen. Kehittyvät ja uudet museot
kärsivät eniten.


Museoalan keskeisiä ongelmia on sekä kokoelmien että yksittäisten näyttelyiden
heikko liikkuvuus. Kokoelmien kartuttamista ei koordinoida, ja iso osa
kokoelmista on sijoitettu paikkoihin, joissa ne eivät pääse esille. Myös
näyttelyvaihtoa tiivistämällä ja kiertonäyttelyitä tuottamalla voitaisiin
toimintaa tehostaa. Suomessa kulttuuriperinnön digitointi on edennyt hitaasti
pienistä taloudellisista resursseista johtuen. Yhteiset rekisterit
mahdollistaisivat kokoelmien paremman valtakunnallisen suunnittelun. Lisäksi
kokoelmatietoja voitaisiin jakaa sekä tutkijoille että suurelle yleisölle
Internetin välityksellä.


Valtion museot tulisi rinnastaa kirjastoihin ja niiden pääsymaksut tulisi
poistaa muuten kuin erikoisnäyttelyiden osalta. Ruotsissa aloitettiin vuoden
2005 alusta vastaava kokeilu, jonka seurauksena museoiden kävijämäärät ovat
lisääntyneet ja erityisesti nuoret ovat löytäneet ne.


Yleisradion tehtävät jakautuvat tiedon- ja kulttuurinvälitykseen sekä
kulttuurintuottamiseen. Yleisradiolle tulee taata toimintamahdollisuudet aitona
vaihtoehtona kaupalliselle medialle. Tiedonvälittäjänä Yleisradio kantaa
vastuuta demokraattisesta kansalaisyhteiskunnasta. Sen velvollisuus on huolehtia
moniarvoisesta tiedonvälityksestä, jotta omistajat tai mainostajat eivät vaikuta
uutissisältöihin eivätkä mainonnan ja informaation rajat hämärry.


Yleisradion tulee palata entistä enemmän yleissivistävään ja valistavaan
rooliinsa ja vastata haasteisiin, joita tarve elinikäisestä oppimisesta luo.


Yleisradion tehtävä on olla kirjastolaitoksen rinnalla sivistyksestä,
kulttuurista ja kotimaisista kielistä vastuuta kantava taho. Yleisradio kantaa
myös vastuun suomalaisesta radioteatterista, on tärkeä kotimaisen draaman ja
fiktion tuottaja ja tilaaja sekä suomalaisen elokuvan suurin valkokangas.


Vihreä liitto haluaa taata Yleisradion vakaan ja runsaan rahoituksen.
Yleisradion rahoituksen on oltava mahdollisimman itsenäinen poliittisista
suhdanteista.


Yleisradion rahoitus on kriittinen kysymys - on tärkeää, että suunnitelmallinen
toiminta voidaan turvata vakaalla tulovirralla. Sopivin rahoitusmalli on
tasapainotettu lupamaksujen ja valtion budjettirahoituksen yhdistelmä. Liian
vahva yksipuolinen sidos valtion budjettiin on ongelmallinen; se merkitsee
käytännössä riippuvuutta kulloisistakin vallanpitäjistä. Toisaalta tuntuva
lupamaksun alentaminen nykyisestä on sosiaalisesti oikeudenmukaista, sillä
budjetilta tuleva osuus kootaan progressiivisella verotuksella.


Yleisradion tulee huomioida nykyistä paremmin ohjelmatarjonnassaan myös
selkokielen ja tekstityksen tarve sekä vähemmistökielet. Tavoitteeksi on
otettava, että kaikki kotimaiset ohjelmat tekstitetään. Uskonnollisen
yhdenvertaisuuden periaatetta kunnioittaen myös muiden vakiintuneiden uskontojen
kuin kristinuskon hartausohjelmia tulee lähettää.


Toimenpiteet:


* Alueelliset taidetoimikunnat siirretään täysin Taiteen keskustoimikunnan alaisuuteen.
* Kirjastojen rahoitus tulee nykyistä nopeammin siirtää valtion budjettiin.-Näkövammaisten kirjaston vanhat kokoelmat saatetaan digitaaliseen muotoon.
* Teattereiden, orkestereiden ja museoiden henkilötyövuosivaje korjataan ja henkilötyövuoden hintaa korotetaan.
* Esittävän taiteen vapaan kentän toimintaedellytyksiä parannetaan sekä rahoitusta korottamalla että rahoitusmallin uudelleenjärjestelyllä.
* Tulee luoda kansallinen digitaalinen äänitearkisto, johon kerätään kaikki kulttuurihistoriallisesti merkittävä tallennemateriaali.
* Nopeutetaan museokokoelmien yhteisen sähköisen rekisterin syntymistä.
* Valtion rakennushankkeissa niiden kustannuksista tulee yksi prosentti varata taiteelle.
* Museoissa painotetaan vähemmistöjen historian tallentamista ja tutkimista.
* Kannustetaan museoita tiiviimpää näyttelyvaihtoon ja kiertonäyttelyiden tuottamiseen.
* Valtion museoiden perusnäyttelyistä poistetaan pääsymaksut.
* TV-lupamaksuissa otetaan käyttöön opiskelija-alennus / TV-lupamaksuista luovutaan.
* Yleisradio tuottaa korkeatasoista kotimaista tv-draamaa ja fiktiota. Yleisradiosta ei tehdä pelkkää osto-organisaatiota.
* Ohjelmatarjontaa vähemmistöjen ja maahanmuuttajien äidinkielellä lisätään.
* Yleisradio esittää tasapuolisesti kaikkien vakiintuneiden uskontojen hartausohjelmia.


## Kunta tuottaa kulttuuria ihmisten arkeen


Kuntien kulttuuritoimintaa alettiin järjestelmällisesti säädellä 1980-luvun
alusta. Sääntelyn taustalla oli jo 1970-luvulla esille nostetut tavoitteet
kulttuuridemokratiasta ja kulttuurin demokratisoinnista. Tavoitteena oli
toisaalta tukea kansalaisten omaehtoisia kulttuuriharrastuksia ja toisaalta
tarjota kulttuuri- ja taidepalveluja myös alueellisesti kattavasti. Valtio tuki
toimintaa, kunnat panostivat lisää ja vähitellen kulttuuritoiminnasta saatiin
yksi osa kunnallisia palveluja.


Kuntien palvelutuotantoa koskevasta toiminnallisesta säätelystä luovuttiin
1990-luvulla ja vastuu peruspalvelujen tuottamisesta siirtyi kunnille. Samaan
aikaan osui syvä lama, mikä johti kuntatalouden voimakkaaseen kiristymiseen ja
palveluiden karsintaan. Tämä on useissa kunnissa johtanut siihen, että
kulttuuripalveluiden tarjontaa on supistettu ja laatua heikennetty. Kirjaston
kaltaisten peruspalvelujen käyttäjinä kansalaisten tulisi kuitenkin olla
yhdenvertaisia riippumatta siitä, missä he asuvat.


Pienissä kunnissa kirjasto saattaa olla ainoa kulttuuria tarjoava laitos, joka
toimii sekä kulttuuritilaisuuksien järjestäjänä että kotiseutuhengen
ylläpitäjänä. Kirjastoverkkoon on syntynyt katvealueita, joissa toimintamenot
pidetään keinotekoisesti alhaalla heikentämällä palveluita. Kuntien tulee
huolehtia kirjastojen riittävästä rahoituksesta ja miettiä ratkaisuja, joissa
palvelut turvataan lähikuntien tai jopa kokonaisten seutukuntien välisellä
yhteistyöllä. Tämä ei saisi kuitenkaan johtaa lähipalveluista luopumiseen.


Nykyään yhä useammat kunnat tarkastelevat kulttuuria myös hyötynäkökulmasta.
Kulttuuri nähdään osana viihtyisää ja houkuttelevaa asuinympäristöä.
Kulttuuritarjonnaltaan rikas kunta houkuttaa kulttuuriköyhää kuntaa paremmin
sekä matkailijoita että uusia asukkaita.


Rakennussuojelu ja kulttuurimaisemien säilyttäminen vaikuttavat kuntalaisten
hyvinvointiin ja vahvistavat kunnan kulttuuri-identiteettiä. Kunnissa tulee
hyödyntää maakuntamuseoiden asiantuntemusta kulttuuriympäristöjen suojelussa.
Kaavoittajan tulee toimia museoiden kanssa yhteistyössä jo suunnitteluvaiheessa.
Suuri määrä 1950 - 70 -luvun rakennuskannasta on lähivuosina tulossa
peruskorjausvaiheeseen. Korjausten onnistuminen kulttuuriympäristöä
kunnioittavalla tavalla edellyttää museoiden asiantuntemusta. Kunnan vastuu
kulttuuriympäristön suojelussa korostuu yhdyskuntasuunnittelussa, jossa on
erityisesti keskityttävä laajojen ja yhtenäisten kokonaisuuksien säilyttämiseen.


Museovirasto saattaa joutua myös tilanteisiin, joissa yhteinen hyvä joutuu
vastakkain yksityisen edun kanssa. Siksi kulttuuriympäristön suojelusta
aiheutuvia menoja tulee korvata kunnille ja yksityisille tahoille silloin, kun
suojelusta koituu niille kohtuuttomia kustannuksia. Valtion
rakennussuojeluavustusten jatkuvuus tulevina vuosina tulee turvata. Vanhojen
arvorakennusten korjaustoiminnalla on tärkeä merkitys paikallisesti
työllistämisen, perinteellisen rakennustaidon ja rakennusperinnön säilymisen
kannalta.


Kuntien tulee nostaa kauttaaltaan rakentamisen laatua nykyisestä. Hyvä
arkkitehtuuri tulee nähdä rakentamisen kiinteänä osana. Arkkitehtuuriin
sijoittaminen maksaa itsensä moninkertaisesti takaisin viihtyisyytenä ja
rakennustaiteena, joka kestää aikaa. Uudisrakentamisessa on mietittävä myös
sitä, minkä tyyppisiä elämäntapoja arkkitehtuuri tukee.


Julkisissa rakennushankkeissa tulee noudattaa prosenttiperiaatetta, jonka mukaan
yksi prosentti hankkeen kustannuksista varataan taiteelle. Se voi tarkoittaa
joko rakennukseen tai sen ympäristöön tehtäviä hankintoja tai muuta taiteellista
suunnittelua.


Euroopan unioni edellyttää, että kuntien on oltava entistä valmiimpia neuvomaan,
kuinka projektit voivat saada EU-tukea ja maksamaan tarvittavat kuntaosuudet.
Kuntien kannattaisi myös edelleen kehittää verkostoja, joita on syntynyt, kun
kuntasektorillakin on ymmärretty tehdä yhteistyötä yritysten ja järjestöjen
kanssa tasavertaisina kumppaneina.


Kunnissa joudutaan alinomaa pohtimaan sitä, kuinka saada rahat riittämään
kunnallisiin palveluihin. Kunta voi olla kulttuuripalvelujen tuottaja, tilaaja
tai satunnainen ostaja. Omaa palvelutuotantoa voi pyrkiä tehostamaan
toimintatapoja uudistamalla, mutta samalla kannattaa arvioida, mitkä
kulttuuripalveluista kannattaa tuottaa itse ja mitkä kannattaa ostaa
ulkopuolelta. Koska toimijoiden tarpeet ovat erilaisia, kunnissa tarvitaan
aktiivisesti toimivia kulttuurin tuottajia niin julkisella kuin kolmannella
sektorilla. Erilaisten käytäntöjen arvioinnin helpottamiseksi kunnissa tapahtuva
kulttuuritoiminta on saatava tilastoinnin piiriin.


Kunnan tehtävä on taata kulttuuripalveluiden tasavertaisuus, saavutettavuus,
pitkäjänteisyys ja ammattimaisuus sekä kuntalaisten osallistumismahdollisuudet
erilaisiin kulttuuripalveluihin. Kuntien ei kuitenkaan tarvitse tuottaa kaikkia
kulttuurialan palveluita itse. Myöskään pelkkä turvautuminen kolmannen sektorin
apuun ei usein riitä. Paras lopputulos syntyy, kun omaa tuotantoa täydennetään
yrityksiltä tai yhdistyksiltä ostetuilla kokonaisuuksilla. Laadukkaan ja
ammatillisesti tuotetun taiteen monipuolisen tarjonnan turvaamiseksi on
kunnallisia taidelaitoksia syytä kannustaa yhteistyöhön paikkakuntien välillä.


Kulttuuritoimen tehtäväkentän muutos kunnissa tulee näkyä myös alan
koulutuksessa. Kulttuurisihteereiden koulutus onkin muuttunut
kulttuurituottajakoulutukseksi. Siinä tulee korostaa perinteisen hallinnon
lisäksi valmiuksia tuotantotyöhön, rahoituksen ja projektien hallintaan.
Ostaminen vaatii osaamista, jota kannattaa opetella perusteellisesti.


Kuntalaiset eivät ole tasa-arvoisessa tilanteessa kulttuuri- ja taidepalveluiden
suhteen, koska pienet kunnat eivät pysty tarjoamaan niin monipuolisia
kulttuuripalveluita kuin suuremmat kunnat. Kuntalaisten tasa-arvon
parantamiseksi on kehitettävä lisää alueteattereiden kaltaisia joustavia malleja
kulttuuripalveluiden tarjoamiseksi. Kulttuuritarjonnan lisääminen edellyttää
kunnilta parempaa yhteistyötä sekä yksittäisten kulttuuripalveluiden että koko
kulttuuritoimen osalta, esimerkiksi alueellisena kulttuurituotantona. Kunnat
eivät saa vähentää omaa maksuosuuttaan kulttuurilaitosten rahoituksesta, kun
valtio korottaa esimerkiksi teattereiden valtionosuuksia.


Toimenpiteet:


* Kulttuurinen demokratia ja palveluiden laadukkuus kunnissa turvataan varmistamalla kulttuurialan osaaminen ja ammattimaisuus kunnissa
* Kirjastopalvelut turvataan kuntien yhteistyöllä ja riittävällä rahoituksella.
* Museoiden asiantuntemusta hyödynnetään kulttuuriympäristöjen suojelussa jo kaavoituksen suunnitteluvaiheessa.
* Kulttuuriympäristön suojelusta aiheutuvia menoja korvataan sekä kunnille että yksityisille tahoille.
* Arkkitehtonisesti korkeatasoista uudisrakentamista tulee vahvistaa.
* Kunnissa tapahtuvaa kulttuuritoimintaa aletaan tilastoida.
* Prosenttiperiaatetta on käytettävä kaikissa julkisissa rakennushankkeissa.


## Kolmannen sektorin kulttuurityö


Järjestötoiminta on osa suomalaista kulttuuria ja harrastajakulttuuri on osa
kansalaisyhteiskuntaa. Esimerkiksi nuorisoseurat ja työväenyhdistykset ovat
antaneet pohjan liikunnan, urheilun ja kulttuurin yhteiselolle. Toimintaan on
mahtunut mukaan kansantanssia, teatteritoimintaa, runonlausuntaa ja iltamia,
sulassa sovussa jalkapallopuulaakien ja hiihtokilpailujen kanssa.


Kolmas sektori on tänäkin päivänä aktiivinen kunnallisten kulttuuripalveluiden
tuottaja. Palveluita tuotetaan joko suoraan ostopalveluina kunnille tai
vaihtoehtoisesti kunnat tukevat järjestöjen omaehtoista toimintaa. Yksi tapa
tukea omaehtoista kulttuuriharrastusta on myös lisätä kunnan tilojen, kuten
koulurakennusten, monikäyttöisyyttä tarjoamalla niitä esimerkiksi nuorten
bänditoimintaan.


Euroopan unionin myötä kolmannelle sektorille on avautunut myös uusia
rahoitusväyliä. Kolmas sektori toteuttaakin aktiivisesti erilaisia kulttuuriin
liittyviä projekteja, hankkeita tai yksittäisiä tapahtumia ulkopuolista
rahoitusta käyttäen.


Kulttuurityötä tekevät paikallisella tasolla esim. erilaiset
teatteriyhdistykset, kuorot, kotiseutuyhdistykset sekä nuorisoseurat,
työväenyhdistykset, taiteilijayhdistykset, vähemmistöyhdistykset,
kieliyhdistykset, maahanmuuttajayhdistykset, kansantanssiyhdistykset ja
runoseurat. Kolmannella sektorilla on tärkeä rooli kansalaisten kulttuurisen
osallistumisen tilana.


Useita teattereita ja orkestereita ylläpidetään joko yhtiömuotoisena tai
yhdistysmuotoisena toimintana, jota kaupunki tukee vuosittain. Myös suuri osa
museoista on yhdistysten hallinnassa. Yhdistyksen etuna on vapaus hankkia
ulkopuolista rahoitusta projekteilleen kunnallisen sektorin ulkopuolelta.
Kulttuurijärjestöjen valmiuksia hankkia sponsoreita yritysmaailmasta tuleekin
parantaa kiinnittämällä siihen huomiota alan koulutuksessa.


Kulttuurityötä tukevat säätiöt ja järjestöt rahoittavat kulttuuritoimintaa ja
tapahtumia tulevaisuudessakin, mutta kuntien avustusten vähentyessä entisestään
yhdistykset joutuvat rahoittamaan tapahtumansa nykyistä vahvemmin pääsy- ja
osallistumismaksuilla. Tämä tulee lisäämään kulttuurikentän ammattimaistumista.
Onkin pidettävä huolta, ettei se pääse vaikuttamaan liikaa tapahtumatarjonnan
sisältöön ja samalla kaupallista kulttuuria entisestään. Osalla yhdistyksistä
toiminnan rahoittaminen maksuilla on käytännössä mahdotonta. Tällöin
toimintaedellytyksiä ei ole ilman julkista tukea.


Kansallisilla taiteilijajärjestöillä on merkittävä rooli kulttuurialan
etujärjestöinä. Vain niiden kautta on mahdollisuus saada mukaan uskottavan
edustuksellisuuden omaava taiteilijanäkökulma. Tästä johtuen erilaisissa
valtiollisissa kulttuurihankkeissa ja niiden päätöksenteossa on huolehdittava,
että mukana on myös taiteilijajärjestöjen edustus. Se on osa avointa
päätöksentekoa.


Taiteilijayhteisöt verkostoituvat entistä enemmän myös yli valtiollisten
rajojen, millä on myös kulttuuria rikastuttava merkitys. Kansainvälinen
sisältöjen ja toimijoiden vaihto luo pohjaa suomalaisen kulttuurin viennille ja
rakentaa yhteistyökuvioita, jotka rikastuttavat suomalaista kulttuuria.


Toimenpiteet:


* Kunnan tilojen, kuten koulurakennusten, monikäyttöisyyttä lisäämällä parannetaan omaehtoisen kulttuurin mahdollisuuksia esimerkiksi nuorten bänditoimintaa.
* Kulttuurialan koulutuksessa kiinnitetään erityistä huomiota sponsorien hankintaan.
* Huolehditaan että taiteilijajärjestöillä on edustus valtiollisissa kulttuurihankkeissa.


## Kulttuuri hyvän elämän välineenä


Vihreä kulttuuripolitiikka tavoittelee yhteiskuntaa, jossa kulttuuri,
erityisesti taide ovat sekä itseisarvo että väline hyvään elämään.
Itseisarvoinen kulttuurin arvostaminen tarkoittaa sen näkemistä, että ihmisen
elämä on kulttuurista elämistä: elämämme peruspilarit, kuten ymmärrys omasta
itsestä ja ympäröivästä maailmasta, ovat kulttuurisesti määriteltyjä.
Välillisesti kulttuuri voi vaikuttaa esimerkiksi työllisyyteen matkailun
lisääntymisen kautta tai yleisemmin alueen vetovoiman kasvaessa.


Mutta onko identiteetin ja itseilmaisun vahvistuminen tai parempi ymmärrys
ympäröivästä maailmasta nähtävä kulttuurin välinearvoina vai ovatko ne elämän
itseisarvoja? Erontekoa tärkeämpää on sen hyväksyminen, että kulttuurilla ja
taiteella voi olla moninaisia merkityksiä, jotka parhaimmillaan vahvistavat
toisiaan. Kulttuurin itseis- ja välinearvoja ei pitäisi asettaa toisiaan
vastaan, sillä usein esimerkiksi kulttuurin näkeminen alueellisena vetovoimana
vahvistaa kulttuurin yhteiskunnallista asemaa.


Uusi näkökulma on vahvistanut taiteen asemaa esimerkiksi sosiaali- ja
terveydenhuollon alalla. Liikunnan positiiviset vaikutukset niin fyysiseen kuin
psyykkiseen terveyteen ovat olleet selviä jo pitkään. Nykyään kulttuurin
aktiivisen harrastamisen tiedetään parantavan elämänlaatua ja edistävän
terveyttä. Valtion ja kuntien laitoksissa voidaankin ottaa tavoitteeksi varata
palkkasummasta 0,1 prosentin osuus taiteen tuottamiseen.


Kulttuurin ja taiteen merkitys yhteiskunnan henkiselle ja taloudelliselle
hyvinvoinnille on huomattava. Kulttuuri luo pohjaa ihmisten itsetunnolle ja
identiteetille. Avartamalla maailmankuvaa kulttuuri lisää suvaitsevaisuutta ja
empaattisuutta sekä kykyä selviytyä elämän eri tilanteissa. Kulttuurin ja
taiteen keinoin tulee parantaa erityisesti nuorten itseilmaisua ja
itsetuntemusta. Samoin on tuotava esille taiteen mahdollisuudet ehkäistä
syrjäytymistä.


Kulttuuritarjonnan hyödyntäminen, vapaaehtoinen kansalaistoiminta ja erilaiset
vapaansivistystyön tarjoamat kurssit tuottavat yhteisöllisyyden kokemuksia,
millä on merkittävä hyvää elämää edistävä vaikutus. On esimerkiksi osoitettu,
että yhdessä harrastavat ihmiset elävät pidempään ja voivat paremmin kuin muut.
Ihmisille onkin tarjottava monipuolisesti mahdollisuuksia osallistua
paikalliseen harrastustoimintaan.


Kyläyhteisöt, alueelliset murteet ja perinteet vahvistavat osaltaan
yhteisöllisyyttä ja luovat turvallisuutta. Paikallisuus ei enää merkitse
kulttuurista eristäytymistä vaan maailmaa kiertävien vaikutteiden suodattamista
omanlaisiksi ilmiöiksi. On tärkeää, että kulttuuri otetaan nykyistä paremmin
huomioon, kun mietitään esimerkiksi kuntien vetovoimatekijöitä. Ihmiset haluavat
asua paikoissa, joissa voivat osallistua kulttuuritoimintaan tekijöinä ja
kokijoina.


Väestön ikääntyessä on löydettävä uusia keinoja erityisesti ikääntyneiden
hyvinvoinnin parantamiseksi. Kulttuurielämykset lisäävät kokemusta elämän
merkityksellisyydestä, mikä vahvistaa elämänhalua ja voi parhaimmillaan ehkäistä
myös yksinäisyyttä ja ennenaikaista sairastumista. Ikääntyneiden mahdollisuuksia
aktiiviseen kulttuuripalveluiden käyttöön tulee parantaa. Myös kulttuurisen
pääoman siirtyminen sukupolvelta toiselle on merkityksellistä niin
isovanhemmille kuin lapsenlapsillekin.


Suomalaisten vähemmistöjen asemaa osana suomalaista kulttuuria tulee vahvistaa.
Näin pystytään lisäämään vähemmistöjen omia mahdollisuuksiaan vaikuttaa
hyvinvointiinsa. Yhteisön ja yksilön oman päätäntävallan lisääntyessä kasvaa
tunne omasta elämänhallinnasta. Tämän edellytyksenä on kulttuurisen tietoisuuden
ja tiedon lisääntyminen sekä valtaväestön asenteiden muuttuminen
vastaanottavammiksi.


Kaikkien eri osapuolten tietojen, taitojen ja toiveiden saaminen mukaan
toimintaan ja päätöksentekoon, siten että osapuolet oppivat ja toimivat yhdessä
tasavertaisina, luo positiivista yhteisöllisyyttä kaikilla tasoilla ja rakentaa
luontevia sosiaalisia yhteyksiä erilaisten ihmisten välille.


Etnisten ja kielellisten vähemmistöjen hyvinvoinnille on tärkeää, että heidän
oma kulttuurinsa otetaan huomioon ja että sen harjoittamiseen taatan
edellytykset. Vähemmistöille on tärkeää saada näkyvyyttä taiteellisen toiminnan
kautta, mutta vielä merkityksellisempää on oman kielen ja identiteetin
vaaliminen esimerkiksi koulussa ja tiedotusvälineissä.


Oma erityisryhmänsä ovat maahanmuuttajat, joiden kulttuurinen minäkuva on
rakentunut usein hyvin erilaisessa ympäristössä verrattuna nykyiseen
asuinpaikkaan. Tämä asettaa erityisiä haasteita, kun olisi samanaikaisesti sekä
kyettävä säilyttämään oma kieli ja kulttuuri että kotouduttava uuteen
ympäristöön. Taide tarjoaa keinoja syventää kommunikaatiota maahanmuuttajien ja
valtakulttuurin välillä.


Vammaisten hyvinvointia voidaan parantaa tekemällä kulttuurista ja taiteesta
saavutettavaa. Fyysisen saavutettavuuden lisäksi tarvitaan tietoa osallistumisen
mahdollisuuksista sekä taloudellisia resursseja. Kaikille kuntalaisille avoimet
virkistystilat tulee muuttaa esteettömiksi. Vammaisten henkilöiden
kulttuuritoimintaan tulee tarjota asiantuntemusta, apuväline- ja
avustajamahdollisuuksia sekä tulkkipalveluita. Vammaisilla tulee olla myös
tasa-arvoiset mahdollisuudet kouluttautua taiteilijoiksi sekä luoda omaehtoista
kulttuuria.


Toimenpiteet:


* Ehkäistään syrjäytymistä parantamalla nuorten itsetuntemusta kulttuurin ja taiteen keinoin.
* Huomioidaan kulttuuri osana kuntien vetovoimatekijöitä.
* Tunnustetaan kulttuurin merkitys terveyteen ja hyvinvointiin lisäämällä harrastajayhteisöiden taloudellisia sekä muita resursseja.
* Ikääntyvien osallistumismahdollisuuksia kuntien kulttuuritarjontaan parannetaan.
* Tuetaan taiteen viemistä hoitolaitoksiin.
* Vähemmistöjen hyvinvointia parannetaan vahvistamalla heidän kulttuurinsa asemaa Suomessa.
* Kuntalaisille avoimet virkistystilat muutetaan esteettömiksi.


## Kulttuuria myytävänä


Yritystoiminnassa sekä taide- että kulttuurialoilla löytyy luovuutta ja uskoa
omiin päämääriin. Yhdistävistä piirteistä huolimatta yrittäjyyden ja taiteen
yhdistäminen on ollut monelle vaikeaa. Taidepiireissä karsastetaan usein
kulttuuriteollisuutta, vaikka monet kaupallisesti toimivat yritykset tuottavat
korkeatasoista taidetta ja kulttuuripalveluja kuluttajille.


Taiteen, teknologian ja viihteen rajat ovat häilyvät eikä niitä aina voi eikä
tarvitsekaan erottaa toinen toisistaan. Elokuvasta, populaarimusiikista,
kirjojen kustantamisesta tai vaikkapa kulutustavaroiden muotoilusta ei voi
irrottaa niiden liiketaloudellista ulottuvuutta. Kaupallisen median rooli
korostuu kaiken aikaa kulttuurin ja taiteen arvottajana ja esittelijänä.


Rajanteon vaikeudesta huolimatta on pidettävä huolta siitä, että uutta luova
vaihtoehtoinen kulttuuri pystyy toimimaan myös niillä aloilla, joissa suurta
volyymia tuotetaan talouden lakien armoilla. Kellarirockin soittamiselle on
löydyttävä tiloja, esikoisrunokirjoja on kustannettava muulloinkin kuin
kustantamojen imago sitä vaatii eikä jokaisen suomalaisen elokuvan tarvitse olla
kaupallinen menestys.


Yhteiskunnan on tultava vastaan tukemalla ei-kannattavaa julkaisutoimintaa, sekä
kirjailijoiden, muusikoiden että ohjaajien työtä. Aloittelevien
taiteentekijöiden mahdollisuuksia esitellä teoksiaan on helpotettava. Resursseja
jaettaessa ei ole tarpeen tukea varmoja menestyjiä lukuun ottamatta niitä
tapauksia, joissa elokuvien tavoin jo tuotannon käynnistäminen vaatii
taloudellisesti suuria panostuksia.


Uusissa kulttuurin lajeissa kuten tietokonepeleissä luodaan koko ajan
merkittäviä maailmoja ilmaisumielessä. Niiden kaupallisella puolella on myös
kunnianhimoista tuotantoa. Televisiossa taas Yleisradion ja kaupallisen
tuotannon rinnakkaiselo haastaa molemmat arvioimaan omaa ohjelmistoaan.


Taide- ja kulttuurialoilla on suuri työllistämisvaikutus, koska ne ovat yleensä
hyvin työvoimavaltaisia aloja ja koska ne tarjoavat varsinaisen luovan työn
lisäksi työpaikkoja muun muassa tuotanto- ja levitysketjun eri vaiheissa. Taide-
ja kulttuurialoilla toimii myös paljon itse itsensä työllistäviä tai
osuuskuntien kautta töitä tekeviä. Näin työllistyvät esimerkiksi monet
taidekäsityöläiset ja kulttuurimatkailun alalla toimivat.


Puutteellinen talous- ja markkinointiosaaminen rajoittaa monien sellaisten
ihmisten toimeentulomahdollisuuksia, joiden työllä olisi taloudellisen
menestymisen edellytyksiä. Taidealojen kolutukseen olisikin sisällytettävä
nykyistä enemmän yrittäjyyskasvatusta ja liiketoimintaopetusta sekä valmennusta
siihen, että taiteilijat joutuvat yleensä sopeutumaan työmarkkinoille, joissa
toimeentulo rakentuu hyvin erilaisista tuloista.


Nykyinen tekijänoikeusjärjestelmämme on kehittynyt asteittain 1700-luvun alusta
lähtien tarpeesta suojata luovaa työtä. Tekijänoikeuden tärkein sisältö on
luovan työn tekijälle kuuluva määräämisoikeus, vaikkakin useimmiten
tekijänoikeudella tarkoitetaan sitä, että tekijällä on oikeus saada korvaus
työstään. Tekijänoikeuden moraalisesta perustasta ei ole syytä luopua.


Median digitaalisuuden ja erityisesti tietoverkkojen kehitys on ollut viimeisen
kymmenen vuoden aikana nopeaa. Yhtä tehokkaita luovuuden työkaluja ei ole
koskaan aikaisemmin ollut saatavilla yhtä laajalti. Se, ettei luovuus ja taiteen
tekeminen enää rajoitu vakiintuneisiin rakenteisiin, on yhteiskunnallemme suuri
mahdollisuus.


Verkottuminen ja teknologinen kehitys aiheuttavat samalla lukuisia haasteita
tekijänoikeudelle. On kuitenkin sekä kuluttajien että taiteilijoiden pitkän
tähtäimen etu, että luovan työn tekijät saavat korvauksen tekemästään työstä.
Vain siten mahdollistetaan monipuolinen kulttuurin tekeminen myös
tulevaisuudessa.


Kulttuuriin on aina kuulunut vanhojen aiheiden työstäminen uudelleen.
Kuvataiteilija maalaa tauluja tunnetusta sarjakuvahahmosta, säveltäjä hakee
teemoja kansanmusiikista ja kirjailija varioi romaanissaan klassikkoa. Viime
vuosikymmeninä tekninen kehitys on kuitenkin luonut kulttuurisen lainaamisen
muotoja, jotka törmäävät yhteen tekijänoikeuksien omistajien etujen kanssa.
Monet musiikinlajit, videotaide ja verkkotaide suorastaan perustuvat muiden
tuottamien elementtien luovalle uusiokäytölle. Tämä vaatii
tekijänoikeuslainsäädännön uudelleenarviota.


Kulttuuria voidaan myös viedä. Suomalaisen kulttuurin korkea taso kuuluu
tärkeimpiin kilpailukykytekijöihimme. Suomessa on käytössä kansallisen
innovaatiojärjestelmän käsite. Sen keskeisiä osa-alueita ovat tutkimus ja
koulutus. Taide ja kulttuuri tulee nähdä entistä vahvemmin osana yhteiskuntamme
innovaatioperustaa. Globalisaatiokehityksessä osaamisen ja henkisten
voimavarojen merkitys kasvaa ja kiristyvässä kilpailussa menestytään luovien ja
innovatiivisten ihmisten avulla. Kansainvälistyminen edellyttää sekä rahoituksen
että osaamisen keskittämistä


Taide- ja kulttuuripalvelut nähdään edelleenkin liian usein muusta toiminnasta
irrallisena toimeliaisuutena, johon katsotaan olevan varaa vasta sitten, kun
muut perustarpeet on tyydytetty. Tästä syystä kulttuuripalveluita joudutaan
puolustamaan budjeteissa ja arvostuksissa emmekä pääse hyödyntämään niiden
mahdollisuuksia.


Samalla unohdetaan, että pienten kulttuurialueiden kulttuurin näkyminen ja
kukoistaminen lisää henkisiä ja taloudellisia resursseja vastustaa kaupallisen
sisällöntuotannon ylivaltaa tai ainakin sen keskittymistä harvojen käsiin.
Markkinaperusteisen kulttuurin vientiedellytysten parantaminen voi olla Suomelle
myös taloudellisesti merkittävää ja auttaa myös suomalaisen taiteen
kansainvälistä esittämistä. Suomessa tulee kannustaa kulttuurialan
yrittäjyyteen, joka edellyttää kasvavaa liiketoimintaosaamista, pääomia ja
kulttuuriviennin tukemista. Taiteen vienti ei saa kuitenkaan olla
kulttuurirahoista maksettavaa yritystukea.


Suomen kulttuuriviennin vahvuuksia ovat korkeatasoinen luovien alojen koulutus,
vahva teknologiaosaaminen, kulttuurin hyvä kotimainen infrastruktuuri, toimivat
kotimarkkinat sekä korkealaatuinen luova tuotanto. Joillain aloilla kysyntää
onkin enemmän kuin mihin pystytään vastaamaan. Kulttuuriviennin heikkouksia ovat
tiedotus, markkinointi ja vienninedistäminen sekä kulttuuriviennin strategian ja
koordinaation puute hallinnossa. Näitä heikkouksia on herätty korjaamaan
opetusministeriössä ja toiveena onkin kilpailukyvyn parantuminen.


Erilaisten projektien merkitys on tärkeä, mutta tärkeintä on pitää perusasiat
kunnossa. Taiteilijoiden korkeatasoinen koulutus, työskentelyedellytykset ja
hyvien kotimarkkinoiden tarjoamat toimeentulomahdollisuudet auttavat nousussa
maailmanluokkaan.


Suomalaista taidetta voidaan tehdä tunnetuksi myös tuomalla ulkomaisia
taiteilijoita ja muita taidekentän ammattilaisia Suomeen. Museoiden ja
taidelaitosten keskittyessä kansainvälisten huippunimien tuomiseen täytyy
muistaa taiteen kirjon olevan huomattavasti laajempi. Yhteistuotantojen
edistäminen on erilaista kulttuurivaihtoa. Mutta myös taiteilijoiden, ei
pelkästään tuotantojen, liikkuvuus on merkityksellistä.


Toimenpiteet:


* Aloittelevien taiteentekijöiden mahdollisuuksia esitellä taidettaan parannetaan.
* Tekijänoikeuksien moraalinen perusta säilytetään.
* Kulttuuri- ja taidealojen koulutuksessa lisätään mahdollisuuksia liiketoimintaopintojen suorittamiseen.
* Taiteen vientitukea ei kuulu maksaa kulttuurirahoista vaan yritystuista.


## Vaihtoehtoja valtakulttuurille


Vaihtoehtokulttuureille on yhteistä valtakulttuurin haastaminen, rooli
vastakulttuurina. Usein siihen yhdistyy myös nuorison yhteiskunnallinen
protestiliike.


Vaihtoehtokulttuuriksi on luettu niin kulttuuriradikalismi kuin kokeileva
jatsikin. Tällä hetkellä valtakulttuuria haastavat esimerkiksi demokulttuuri ja
katutaide. Myös vakiintuneiden taiteenlajien marginaalissa toimivat uudistajat
ovat osa vaihtoehtokulttuuria.


Liiallinen hygienia ja valvonta voivat tappaa luovuuden. Kulttuurinen
diversiteetti on tärkeää samalla tavalla kuin luonnonkin diversiteetti. Monet
2000-luvun kulttuurivaikuttajat eivät ole saaneet taidekoulutusta eivätkä ole
vaikuttaneet institutionalisoitujen väylien kautta.


Vallitsevaa kulttuuria vastustavaa tai sille vaihtoehtoista kulttuuria luodaan
jatkuvasti ruohonjuuritasolla omaehtoisesti. Kiinnostava ja uutta luova taide
kasvaa usein marginaaleissa ja murroskohdissa, jos sen annetaan kasvaa.


Monet nykykulttuurin muodot, kuten katutaide, ovat yhä suurelle osalle ihmisistä
vieraita. Katutaide halutaan nähdä sotkuna, eikä tuoreita näkökulmia
yhteiskuntaan tarjoavana taiteen muotona. Toisaalta tottumattoman voi olla
joskus vaikea erottaa katutaidetta julkisten tilojen sotkemisesta, jota toki
myös tapahtuu.


Gallerioiden ja katujen rajat ovat madaltuneet. Ammattitaiteilija saattaa tehdä
anonyymisti katutaidetta, toisaalta katutaiteilijat saattavat myydä teoksiaan
gallerioissa. Epäkaupalliselle ilmoittelulle ja graffiteille on järjestettävä
kaupungeissa laillista tilaa. Kunnianhimoista katutaidetta ja graffiteja on
voitava sietää myös muissa paikoissa, mikäli ne tekopaikalleen sopivina pystyvät
parantamaan ympäristön ilmettä. On ristiriitaista, että samalla kun puhutaan
nuorten taidekasvatuksesta, katutaiteeseen suhtaudutaan aggressiivisesti, ja sen
karsimiseksi käytetään virkavallan apua.


Vaihtoehtokulttuuria on saatavilla ilmaiseksi ja sitä esitetään epäkaupallisilla
indieklubeilla ja -festareilla. Mediataide leviää ilmaiseksi netissä,
katutaiteilijat maalaavat tyhjillään oleviin tiloihin. Taiteesta tulee näin
julkishyödyke. Taiteilija voi tehdä taidetta riippumatta siitä, maksetaanko
siitä ja laittaa teoksensa jakoon ilman korvauksiakin.


Tämän hetken suomalainen mediataide on melko pitkälti kehittynyt
kotitietokoneiden ja pelien keskellä. 1980-luvulla uuden teknologian kanssa
tutuksi tulleet nuoret aloittivat taiteen tekemisen suoraan digitaaliseen
muotoon omilla kotitietokoneillaan. Demolla tarkoitetaan reaaliaikaista
multimediateosta, ja niiden taustalla on laaja kansainvälinen kulttuuri.
Esimerkiksi Helsingissä järjestettävä Assembly on yksi maailman suurimmista ja
arvostetuimmista demokulttuurin tapahtumista.


Miehet on totuttu näkemään naisia laiskempina kulttuurin harrastajina, mutta
vaihtoehtokulttuurissa miehet ovat luoneet ja kuluttaneet taidetta aktiivisesti.
Suomessa arvostetaan enemmän teknologian kehitystä ja sen välinearvoa kuin
sisällön luovuutta, ja siksi esimerkiksi miesvaltaista demokulttuuria ei ole
usein osattu ajatella kulttuurina ja taiteena. Vaihtoehtokulttuurin tukeminen
vähentää sukupuolirajoja kulttuurin tekemisessä ja kulutuksessa.


Kulttuurin tulee kyetä vastaamaan muutokseen myös kulttuuri-instituutioiden
sisällä. Kulttuurin muuttuessa on oleellista, että nykyiset instituutiot
pystyvät huomioimaan aiemmin vaiettuja tai kokonaan uusia ilmiöitä.


Toimenpiteet:


* Yhteiskunnan toleranssia vaihtoehtokulttuureihin kasvatetaan.
* Epäkaupalliselle ilmoittelulle ja graffiteille on järjestettävä kaupungeissa laillista tilaa.


## Koulutus luo ymmärrystä ja osaamista


Lasten ja nuorten mahdollisuuksia saada kulttuurielämyksiä ei tule jättää
pelkästään vanhempien varaan, vaan se on myös osa päiväkotien ja koulujen
kasvatusvastuuta. Kuntien tuleekin huolehtia kulttuurikasvatuksesta tarjoamalla
lapsille ja nuorille maksuttomia mahdollisuuksia käyttää monipuolisesti
kulttuuripalveluja. Lapset tuottavat joka tapauksessa lasten kulttuuria, mutta
ammattilaiset sekä riittävät tilat ja materiaalit mahdollistavat sen, että
arjessa muodostuu arvokasta, nautittavaa ja korkealaatuista lastenkulttuuria
lapsilta lapsille ja aikuisille. Päiväkodeilla ja kouluilla tulee olla
taloudelliset resurssit kutsua kulttuurialan ammattilaisia vierailulle.
Kulttuuritarjonnan moninaisuuden ymmärtäminen opettaa lapset löytämään omia
kiinnostuksen kohteita.


 Rock ja muu populaarimusiikki on monelle nuorelle tärkeä väylä kulttuurin
harrastamiseen. Konsertteja, joihin myös alaikäiset pääsevät sisään, on oltava
tarjolla. Jos kaupallinen potentiaali ei niiden järjestämiseen riitä, on kuntien
kulttuuri- ja nuorisotoimien huolehdittava tarjonnasta. Kolmannen sektorin
voimavaroja voidaan kunnan tuella käyttää ohjattujen harrastusmahdollisuuksien
monipuolistamiseen.


Kulttuurialan koulutus on tärkeä osa suomalaisen taiteen ja kulttuurin
kehittämistä. Usko kulttuurialan koulutukseen on mahdollistanut suomalaisen
kulttuurin menestyksen myös kansainvälisesti.


Ongelmaksi on muodostumassa se, että kulttuurialan opiskelijamäärät ovat
kasvaneet resursseja nopeammin, jolloin vaarana on tinkiminen opetuksen
laadusta. Sama ilmiö esiintyy taideaineiden ja taideopetuksen kaikilla asteilla.
Koulutuspaikkojen määrä ja niiden jakautuminen eri koulutusasteille tulee
arvioida uudelleen. Arvion tulee perustua realistiseen näkemykseen alan
kehityksestä ja alan työllistämismahdollisuuksista. Lisäksi kulttuurialan
koulutuksen resursseja opiskelijaa kohden tuleekin kasvattaa vähintään
pohjoismaiselle tasolle.


Useimmilla kulttuurialoilla opiskelijoiden odotetaan työllistyvän yrittäjinä tai
yrittäjään verrattavana vapaana ammattilaisena. Siksi kulttuurialojen
koulutussisällöissä tulee huomioida myös liiketaloudellinen osaaminen.


PERUSKOULUSSA kuvataiteen, musiikin, äidinkielen, käsityön ja liikunnan opinnot
ovat tärkeä pohja myöhemmälle taiteen opiskelulle, kulttuurista nauttimiselle
ennen kaikkea oman identiteetin kehittymiselle. Parhaimmillaan koulu voi
kannustaa omaehtoiseen taiteen ja kulttuurin harrastamiseen ja tarjota siihen
toimintamahdollisuudet. Monilla taidealoilla harrastajat ovat myös keskeinen osa
yleisöpohjaa.


Taidekasvatus peruskouluissa on erittäin keskeinen kulttuurisen tasa-arvon luoja
suomalaisessa yhteiskunnassa. Taideaineiden opetus on säilytettävä osana
jokaisen suomalaisen koulusivistystä. Koulun taidekasvatuksen tulee olla
sukupuolen suhteen sensitiivistä siten, ettei oppilaita jo pienestä jaeta
sukupuolen mukaan eri kulttuurinkuluttajaryhmiin: poikien on saatava tutustua
tanssiin ja tyttöjen multimediaan.


Taideaineiden opetuksen siirtäminen koulutetuille taideaineiden opettajille myös
peruskoulun alemmilla luokilla on suotavaa. Koska erityisesti pienemmissä
kouluissa se ei ole mahdollista, luokanopettajien valmiuksia opettaa
taideaineita pitää kehittää vastaamaan niihin haasteisiin, joita nuoret
kohtaavat. Medialukutaidon opettaminen ja luovuuden löytäminen hyvinkin
monipuolisesta oppilasaineksesta ei ole yksinkertaista. Opetuksen tulee ottaa
huomioon oppilaiden erilaiset lähtökohdat. Luokanopettajille tulee olla tarjolla
kulttuurialan täydennyskoulutusta.


Suomalainen yhteiskunta muuttuu vähitellen yhä monikulttuurisemmaksi.
Globalisaatio ei saa tarkoittaa kulttuurin yhtenäistymistä vaan kulttuurien
entistä tiiviimpää dialogia. Peruskoulun tulee kasvattaa ihmisiä, jotka
kykenevät kohtaamaan entisestään syvenevän globalisaation. Tämän edellytyksenä
on omien juurien tunteminen.


Taideaineiden opetuksessa ei tule pyrkiä kasvattamaan taiteen ammattilaisia.
Tästä huolimatta sen merkitys on keskeinen myös ammattitaiteilijoiden
koulutuksessa. Taideaineiden tulee tarjota riittävä kuva kulttuurin kentästä ja
antaa lapselle mahdollisuus toteuttaa itseään taiteen keinoin. Kirjallisuuden,
teatterin, muotoilun, ilmaisutaidon ja tanssin asemaa kuvataiteen, äidinkielen,
käsityön ja liikunnan oppisisällöissä tulee vahvistaa. Taidelaitosten, taiteen
ammattilaisten ja koulujen yhteistyötä tulee lisätä. Taiteen ja kulttuurin
luonteva läsnäolo koulutyössä takaa suomalaiselle koulutukselle kärkipaikan
kansainvälisessä vertailussa.


TAITEEN PERUSOPETUS täydentää ja syventää lasten ja nuorten peruskoulussa saamaa
taiteiden tuntemusta ja mahdollisuutta tutustua peruskoulun tuntimääriä enemmän
eri taiteenalojen ja tekniikoiden maailmaan vaikka tähtäimessä ei olisikaan
taiteilijan ammatti.


Maaseudulla ja pienemmissä kaupungeissa kansalais- ja työväenopistot huolehtivat
siitä mistä suuremmilla paikkakunnilla itsenäiset kuvataide-, tanssi-,
musiikki-, ym. koulut. Kansalaisopistojen aikuisille tarjoamasta taiteen
perusopetuksesta on ollut hyviä kokemuksia. Selkeät opintosuunnitelmat ja
valinnaiset moduulit ovat ohjanneet ikäihmisiä tavoitteellisempaan taiteen
opiskeluun pelkän sunnuntaimaalaamisen sijaan.


TOISEN ASTEEN KOULUTUKSESSA taideaineet tarjoavat nuorille välineitä
itseilmaisuun. Sen kehittyminen on tarpeellista riippumatta siitä, millaiseen
ammattiin nuori tulevaisuudessa työllistyy. Yleissivistävä opetus tuleekin
nykyistä enemmän painottua luovuuden ja medialukutaidon kehittämiseen.


Ammatillisten oppilaitosten kulttuurin koulutusohjelmia tulee kehittää entistä
paremmin työllisyyttä luoviksi. Koulutuksen on oltava kunnianhimoista ja
kasvatettava moniosaajia, jotka kykenevät luomaan mielekkään uran nopeasti
muuttuvilla työmarkkinoilla.


Monille mielekäs tapa suorittaa kulttuurialan ammatillinen perustutkinto on
oppisopimuskoulutus, jossa suuri osa koulutuksesta perustuu työssä oppimiseen
työpaikalla. Tämän vaihtoehdon suosiota on syytä lisätä työnantajille
suuntautuvalla tiedottamisella.


Erikoislukioille on myönnetty erityisiä koulutustehtäviä, minkä tähden niille on
annettu oikeus poiketa valtakunnallisesta lukion tuntijaosta ja oppilasvalinnan
kriteereistä. Suomen taidelukioverkko on riittävä, eikä sitä tule enää
laajentaa. Sen sijaan taideaineiden opiskelun tulee olla entistä helpommin
nivottavissa yhteen tavallisen lukio-opiskelun kanssa, koska monille nuorille
voi lukio-opintojen ja oman taidealan opintojen yhdistäminen muodostua liian
raskaaksi


AMMATTIKORKEAKOULUJEN kulttuurialan koulutusohjelmilla on aluepoliittista
merkitystä seutujensa kulttuuritoimintaa vireyttävinä yksikköinä. Niillä on
kuitenkin toivottu olevan aluepoliittista merkitystä myös sitä kautta, että
valmistuneiden on oletettu jäävän opiskeluseudulle. Monilla kulttuurialalta
valmistuneilla ei kuitenkaan ole mahdollisuuksia työllistyä etelän suurten
kaupunkien ulkopuolella eivätkä ammattikorkeakoulut yksin kykene täyttämään
niille asetettua alueellista tehtävää. Onnistuakseen koulutuspaikkojen kautta
tehtävä aluepolitiikka tarvitsee tuekseen aktiivista kulttuuri- ja
työvoimapolitiikkaa.


Ammattikorkeakoulujen kulttuurialan koulutuspaikkoja on viime vuosina lisätty
niin paljon, että se näkyy koko kulttuurialan koulutuspaikkojen kasvuna.
Kulttuurialan koulutuksen taso ja tutkinnon laatu vaihtelevat suuresti.
Muodollinen pätevyys ei voi olla riittävä tavoite koulutuksessa vaan koulutuksen
korkea taso on välttämätön peruste oppilaitosten olemassaololle. Koulutuksen
korkean tason säilyttämiseksi kulttuurialan koulutuspaikkoja tulee vähentää ja
jäljellejäävissä yksiköissä koulutuksen taso tulee nostaa nykyisten
huippukoulujen tasolle.


Ammattikorkeakoulujen kulttuurialan koulutusohjelmien roolia
koulutusjärjestelmässä tulee vahvistaa koulutuksen työelämälähtöisyyden
pohjalta. Korkeakoulututkinnon tulee tarjota riittävät tiedot ja taidot alalle
työllistymiseen.


Ammattikorkeakoulujen taideaineiden opettajien valinnassa painottuneet
akateemiset tutkinnot ovat heikentäneet koulutuksen työelämälähtöisyyttä.
Taidealan tutkimuksen tuomista ammattikorkeakouluihin tulee välttää, sikäli kun
se ei suoraan palvele perustutkinnon opetuksen tarpeita.


TAIDEYLIOPISTOJEN ja muiden yliopistojen taiteen yksiköiden tulee vastata
korkeatasoisesta eri taiteen alojen taiteellisesta koulutuksesta ja
taiteellisesta ja tieteellisestä tutkimuksesta sekä osallistua alan
yhteiskunnalliseen keskusteluun. Ne tarjoavat kandidaatin, maisterin ja tohtorin
tutkintoihin tähtäävää opetusta. Useimmilla taiteen aloilla on mahdollisuus
suorittaa yliopistotasoinen tutkinto. Tulee selvittää tarpeet yliopistotasoiseen
kirjailijakoulutukseen.


Jatkokoulutuksen määrän kasvu on haaste. Taideyliopistojen on annettava
mahdollisimman laadukasta koulutusta kaikilla tasoilla. Taideyliopistojen
kansainvälistymistä on tuettava. Eurooppalaisessa koulutusjärjestelmässä
suomalainen taideyliopistoihin sijoittuva tutkimus on edistyksellistä.


Yliopistojen, ammattikorkeakoulujen ja toisen asteen koulujen välistä työnjakoa
on tarkennettava. Taideyliopistoille tulee tarjota mahdollisuus peruskoulutuksen
ja tutkimuksen pitkäjänteiseen kehittämiseen. Kasvavista opiskelijamääristä
johtuvat tiukat resurssit ovat jo nyt alentaneet koulutuksen tasoa ja valikoiman
laajuutta. Taideyliopistojen erityisluonne tulee ottaa huomioon määrärahojen
jaossa.


Taideyliopistojen yhteistyötä keskenään sekä muiden korkeakoulujen kanssa on
syvennettävä ja harkittava yhteisen opetustarjonnan lisäämistä. Laadun
heikkeneminen on pysäytettävä ja määrän sijaan on alettava panostaa laatuun ja
koulutuksen monipuolisuuteen. Jo nykyisellään merkittävä kansainvälinen
opiskelijavaihto on syytä säilyttää vähintään nykyisessä laajuudessaan
huolehtien kuitenkin siitä, ettei kotimaisilla kielillä tarjottavan opetuksen
määrä kärsi tästä.


Taidekorkeakouluilla on korostunut rooli kulttuurialan tulevaisuuden luojina.
Määrätietoisella työllä ja korkeatasoisella koulutuksella tulee luoda
mahdollisuudet luovan talouden merkittävälle kasvulle Suomessa. Tämä edellyttää
yhteistyötä kaikkien keskeisten kulttuurialan toimijoiden välillä.


Yliopistotasoisella taidekoulutuksella ei tule tehdä aluepolitiikkaa.
Taideyliopistoille ei pidä luoda sivutoimipisteitä, sillä ne hämärtävät
korkeakoulutuksen duaalimallia sekä heikentävät ammattikorkeakoulujen roolia.


VAPAA SIVISTYSTYÖ on tärkeä osa kulttuurikasvatusta. Vapaan sivistystyön
oppilaitoksissa kymmenet tuhannet eri-ikäiset suomalaiset tekevät joka vuosi
kulttuuria. Taideopinnot tähtäävät yleensä teatteriesityksiin, tanssi- ja
musiikkiesiintymisiin, kirjallisiin töihin sekä näyttelyihin, jotka muodostavat
merkittävän osan erityisesti maaseudun paikallista kulttuuritarjontaa. Sitä
kautta myös monet lahjakkaat yksilöt lähtevät jatkamaan opiskeluaan
varsinaisissa taideoppilaitoksissa. Jotta vapaan sivistystyön oppilaitosten
tarjoaman opetuksen taso pysyisi hyvänä, tulisi niissä toimivien opettajien -
niin pää- kuin sivutoimistenkin opettajien ja taiteilijain -
täydennyskoulutusmahdollisuuksista pitää entistä parempaa huolta.


Toimenpiteet:


* Lapsille ja nuorille tarjotaan maksuttomia mahdollisuuksia käyttää kulttuuripalveluita.
* Kuntien kulttuuri- ja nuorisotoimen tulee huolehtia alaikäisten populaarimusiikkitarjonnasta, ellei kaupallinen puoli sitä toteuta.
* Taideaineet säilytetään osana jokaisen suomalaisen koulusivistystä.
* Luokanopettajille tarjotaan kulttuurialan täydennyskoulutusta.
* Taiteen perusopintoja suunnataan entistä enemmän myös aikuisille.
* Toisen asteen koulutuksen yleissivistävässä opetuksessa painotetaan luovuuden ja medialukutaidon kehittymistä.
* Ammattikorkeakoulujen kulttuurialan koulutuspaikkoja vähennetään koulutuksen tason turvaamiseksi.
* Selvitetään tarpeet yliopistotasoiselle kirjailijakoulutukselle.
* Taideyliopistojen välillä tehtävää yhteistyötä syvennetään.


## Taiteilijakin syö ja tarvitsee kodin


Taiteilijoiden määrästä ei ole olemassa tarkkaa tietoa, koska ammattitaiteilijan
määrittely ei ole yksiselitteistä. Eri tahot määrittelevät taiteilijan ammatin
kriteerit eri tavoin. Eri määrittelyin voidaan kuitenkin laskea taiteilijoita
olevan vajaan prosentin suomalaisesta työvoimasta.


Suuri joukko taiteilijoista työskentelee jossakin vaiheessa apurahan turvin.
Osalla heistä apurahalla työskentely muodostaa huomattavan osan työhistoriasta.
Apurahalla työskentelyyn liittyy merkittäviä epäkohtia: apuraha ei kerrytä
ansiosidonnaista työttömyysturvaa tai vaikuta korottavasti sairaus- tai
vanhempainpäivärahoihin, iso osa apurahoista ei myöskään kerrytä eläkettä.


Apurahansaajan toimeentulon kannalta on tarpeellista, ettei käteen jäävän
apurahan määrä pienene merkittävästi sosiaaliturvan kehittämisen takia. Jotta
näin ei tapahtuisi, verovapaan apurahan ylärajaa tulee korottaa nykyisestä
tasosta.


Apurahansaajien sairausvakuutuslain mukaisten päivärahojen määräytyminen tulee
uudistaa niin, että päivärahojen laskemisen pohjana käytettäisiin 18 000 euron
työtuloa, joka on myös eläkejärjestelmässä määritelty vuositulo.


Vanhempainpäivärahojen sitominen vuosittain vahvistettavaan työtuloon on tärkeä
uudistus etenkin nuorten taiteilijoiden kannalta, joille perheen perustamisen ja
taiteellisen työn yhdistäminen on jo ilman taloudellista niukkuuttakin
haastavaa. Ongelmia aiheuttavat työtilojen puute, työllisyys ja toimeentulo.
Monilla taiteen aloilla tekijä ei käytännössä ole koskaan työtön vaikka työstä
ei maksettaisi palkkaa. Luovaa työtä tehdään monesti ilman aikatauluja,
työnantajaa tai palkkaa. Koulutusvalintojaan tekeville nuorille tulee kertoa
realistisesti valmistumisen jälkeisistä mahdollisuuksista työllistyä tai elättää
itsensä.


Taiteilijan tulot koostuvat taiteellisen työn tuloista kuten
tekijänoikeustuloista ja apurahoista tai siihen läheisesti liittyvistä
työtuloista kuten opetustyöstä. Opetustyöt ovat monesti kausiluonteisia, jolloin
esimerkiksi kesät ovat hyvin usein tulottomia. Taiteen ulkopuoliset tulonlähteet
kuten muut työt, sosiaaliturva ja perheen muiden jäsenten tulot muodostavat
monella taiteilijalla suuren osan tuloista. Valtion on kasvatettava jaettavien
apurahojen määrää, jotta koulutettujen taiteilijoiden resursseja ei hukata
pakottamalla heitä koulutusta vastaamattomaan työhön.


Apurahojen merkitys vaihtelee taiteenaloittain. Merkityksellisintä se on mm.
kuvataiteilijoille, kirjailijoille ja säveltäjille, sekä ilman työsuhteita
työskenteleville esittäville taiteilijoille kuten tanssitaiteilijoille.
Apurahojen jakajina ovat valtion ohella merkittävimpiä erilaiset
kulttuurirahastot ja -säätiöt.


Työvoimaviranomaisten edellytyksiä neuvoa ja ohjata taiteilijoita tulee kehittää
siten, että taiteilijoilla on mahdollisuus löytää tilanteeseensa parhaiten
sopiva toimeentulon muoto. Esimerkiksi yritysmuotoinen toiminta ei sovellu
kaikille taiteenaloille, mutta toisiin se on luonteva ratkaisu.


Työvoimaviranomaiset saattavat joka tapauksessa määritellä taiteilijan
yrittäjäksi ja näin ollen evätä oikeuden peruspäivärahaan. Työnhakijaksi voi
kyllä ilmoittautua, mutta kuka palkkaa esimerkiksi taidemaalarin? Myös vapailla
taiteilijoilla tulee olla oikeus työttömyysturvaan.


Kohdeapurahojen ja työttömyysturvan yhteensovittaminen on ongelmallista, eikä
työvoimaviranomaisilla ole selkeitä käytäntöjä. Kohdeapurahalla rahoitettuun
projektiin työllistyneiden esiintyvien taiteilijoiden kohdalla tulisi soveltaa
soviteltua päivärahaa todistettujen harjoitusaikojen ja esitysten mukaan. Heidän
kohdallaan tulee siis toimia kuten teatterien vierailevien näyttelijöiden
kohdalla. Kohdeapurahojen ei ole tarkoitus kulua kokonaisuudessaan palkkoihin
vaan sillä katetaan muun muassa tilavuokriin, muuhun rekvisiittaan ja
markkinointiin menevät kulut.


Taiteilijoille voidaan myöntää harkinnanvarainen taiteilijaeläke. Sen saa
kuitenkin vain pieni osa taiteilijoista. Lisäksi pienellä osalla valtion
myöntämää apurahaa saaneista taiteenharjoittajista on oikeus valtion
kustantamaan eläkkeeseen samojen säännösten mukaan kuin valtion virkamiehillä.
Apurahansaajien eläketurva tulee järjestää siten, että taiteilijoiden, jotka
harjoittavat taiteellista toimintaa henkilökohtaisella apurahalla,
eläkevakuutuksen ottaminen muuttuu pakolliseksi. Huomioon otettaisiin vähintään
puoli vuotta yhtäjaksoisesti kestävät ja suuruudeltaan vähintään 9000 euroa
olevat apurahat.


On kuitenkin suuri määrä vapaita taiteilijoita, joille ei kerry minkäänlaisia
eläkkeitä, koska tulot jäävät niin vuosittain niin pieniksi. Suurten ikäluokkien
tullessa eläkeikään ongelma kasvaa entisestään, heidän vanhuudenturvaansa ei
apurahansaajien eläketurva ehtisi vaikuttaa. Myönnettävien taiteilijaeläkkeiden
määrää onkin kasvatettava merkittävästi.


On yksilön ja yhteiskunnan resurssien hukkaamista, jos lahjakas ja pitkän
taiteellisen koulutuksen saanut henkilö työskentelee alalla, jolle häntä ei ole
koulutettu tai joutuu kokonaan luopumaan taiteilijan työstä. Jotta taiteilijat
voisivat luoda ja heidän resurssejaan käytettäisiin siihen, mihin heidät on
koulutettu, tukijärjestelmän tulisi olla nykyistä kattavampi. Taiteilijoita
tulee myös entistä enemmän hyödyntää osana yhteiskunnan ja yritysten luovien
prosessien suunnittelua ja toteutusta.


Tulevaisuudessa on otettava käyttöön perustulo, joka mahdollistaisi kulttuurisen
luovuuden ja pienen mutta säännöllisen toimeentulon taiteilijoille paremmin kuin
nykyinen sosiaalitukien ja apurahojen viidakko.


Toimenpiteet:


* Apurahansaajien sosiaaliturvaa kehitetään, jonka yhteydessä verovapaan apurahan ylärajaa korotetaan nykyisestä tasosta.
* Koulutusvalintoja tekeville nuorille kerrotaan realistisesti valmistumisen jälkeisistä mahdollisuuksista työllistyä.
* Jaettavien apurahojen määrää kasvatetaan.
* Työvoimaviranomaisten edellytyksiä neuvoa taiteilijoita kehitetään.
* Työttömiin kohdeapurahan saajiin tulee soveltaa soviteltua päivärahaa siten, että se vastaa heidän todellista työtilannettaan.
* Myönnettävien taiteilijaeläkkeiden määrää kasvatetaan.
* Siirrytään perustuloon, joka takaisi taiteilijoille säännöllisen toimeentulon.


## Kulttuuri on globaalin kommunikaation väline


Kulttuuri kuuluu kaikille ja myös tulevilla sukupolvilla on oikeus kulttuuriin.
Yhteisestä kulttuuriperimästä tulee huolehtia niin, että se on myös uuden
taiteen käytettävissä.


Kulttuuri on yhteistä ja koostuu pitkälti maailman kulttuuriperinnöstä. On
kuitenkin vaikeaa määritellä, mikä on yhteistä. Eräs väline asian käsittelyyn on
UNESCOn maailmanperintöluettelo. Sen tarkoituksena on suojella kohteita, joiden
säilyttämisellä katsotaan olevan erityistä merkitystä ihmiskunnan kulttuuri- ja
luonnonperinnön säilymiselle. UNESCOn ratkaisuja on syytä kunnioittaa ja tukea.


Ihmiset ovat aina harrastaneet kulttuurivaihtoa, jossa on otettu vaikutteita
toiselta ja kehitetty omaa kulttuuria, mutta toisaalta myös kärsitty
kulttuuri-imperialismista. Kulttuurin globalisaatio ulottuu kuitenkin
kulttuurivaikutteiden vaihtoa laajemmalle.


Kansallisvaltioiden rajojen merkitys on vähentynyt ja vähenee entisestään -
uusia pelikenttiä ja mahdollisuuksia avautuu myös kulttuurille ja taiteelle.
Uusien asioiden ja erilaisuuden kohtaaminen lisääntyy, samoin yhteistyö ja
kokemusten jakaminen aiemmin vieraiden kanssa. Erityisesti internet on toiminut
kansalaisten ja kulttuurin globalisaation vauhdittajana.


Kulttuurin globalisaation synnyttämä moniarvoisuus ja monimuotoisuuden
lisääntyminen on tärkeää.


Avoimuus esimerkiksi maahanmuuttajien tuomille erilaisille kulttuurisille
tavoille, arvoille ja taiteen tekemisen tavoille lisääntyy. Monikulttuurisuuden
ja kulttuurisen diversiteetin ymmärtäminen lähtee arkipäivän kokemuksista,
kosketuksesta "toiseen" tai "erilaiseen". Tietoa maahanmuuttajien
kulttuuriperinnöstä tulee lisätä esimerkiksi päiväkodeissa, peruskoulujen
opetuksessa tai tukemalla maahanmuuttajataustaisten nuorten hakeutumista
media-alalle. Lisäksi monikulttuurisia taideprojekteja on tuettava.


Yhteiset kulttuurikokemukset kasvattavat yhteisiä arvoja. Kulttuurien
vuoropuhelu ja erilaisuuden arvostus vähentävät ennakkoluuloja ja lievittävät
konflikteja, joita ihmisten välisissä kohtaamisissa syntyy. Toisaalta
kulttuuri-imperialismi taloudessa ja henkisenä ilmiönä ei ole poistunut ja sen
olemassaolo tulee tiedostaa ja sitä tulee välttää.


Oman alueen kulttuuriperinnön vaaliminen on osa ihmisen hyvinvointia. Lisäksi
oman alueen historian ja kulttuurin tuntemus luo edellytyksiä muiden kulttuurien
ymmärtämiselle. Paikallinen kulttuuri tulee olla helposti ihmisten
saavutettavissa. Vaarana on, että globalisaation myötä televisiosta tulee ja
kaupassa tarjotaan kulttuuria, joka on samanlaista kaikkialla. Paikallisen
kulttuurin säilyminen tulee olla myös kehitysyhteistyön perustana.


Tarkoitus ei kuitenkaan ole vangita alueellisia kulttuureja paikalleen vaan myös
niillä on oltava oikeus kehittyä. Monimuotoisuutta, identiteetti-kysymyksiä ja
taiteen paikallisia merkityksiä on vaalittava, jotta vältetään pienten
kulttuurien ja kielten häviäminen. Kulttuurin globalisaatio on merkinnyt myös
erillis-, paikallis- ja alakulttuurien merkityksen, arvon ja näkyvyyden kasvua.


Kulttuurin globalisaatioon liittyy myös piirteitä, jotka voivat johtaa
kulttuurin ja sen tarjonnan yksipuolistumiseen, samanlaistumiseen ja
ylikaupallistumiseen. Esimerkkinä tällaisesta yhtenäiskulttuurin uhkasta on
pääosin angloamerikkalaisen populaarikulttuurin tunkeutuminen kaikkiin
kulttuuripiireihin taloudellisten panosten turvin. Kaupallistumisen ja
markkinointikoneistojen kasvava valta kulttuurin alalla todistaa siitä, että
globalisaatio on ennen kaikkea talouden ilmiö, joka ulottautuu myös muille
elämänalueille ja pyrkii ottamaan ne hallintaansa. Keskustelu luovuudesta tuntuu
siirtyneen yhä enemmän taloudellisen tuottavuuden ja innovaatioiden ihmemaahan.


Kulttuuria ei pidä jättää vain kilpailustrategioiden välineeksi. Globalisoituva
kulttuuri on valtava voimavara ja mahdollisuus, jos se ymmärretään oikein,
keskinäisen ymmärryksen ja yhteistyön lisäämisenä ja monimuotoisuuden ja
erilaisuuden arvostamisena. Kulttuurisen tasa-arvon ja monimuotoisuuden
säilyminen vaatii tukitoimia. Ei-kaupallisen toiminnan mahdollisuudet pitää
säilyttää. Kulttuuri ei ole kulutushyödyke ja markkinatuote, niinpä sitä ei
voida alistaa myöskään WTO:n ja vapaakaupan säännöille.


Toimenpiteet:


* Taiteen kansainvälistä verkottumista tuetaan.
* Paikallisen kulttuurin säilyminen on kehitysyhteistyön perustana.
* Kulttuurinen tasa-arvo ja monimuotoisuus säilytetään


## Kulttuuri syntyy ihmisistä ja ihmisille.
Tehdään ja nautitaan!


Ohjelma on hyväksytty Vihreän liiton valtuuskunnassa 4.12.2005.



