---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:07.119802
title: Raha- ja finanssipoliittinen ohjelma
type: erityisohjelma
url: https://www.fsd.tuni.fi/pohtiva/ohjelmalistat/VIHR/1131
year: 2013
---


# Raha- ja finanssipoliittinen ohjelma


*Hyväksytty puoluehallituksessa 15.2.2013*


## Johdanto ja tavoitteet


Suomi tekee talouspolitiikkaa historiallisesti poikkeuksellisessa ympäristössä.
Väestön ikääntyminen on entistäkin suurempi haaste nyt kun kunnat ja valtio ovat
velkaantuneet kriisin seurauksena ja talous uhkaa taittua heikommalle
kasvu-uralle. Samanlaisia haasteita on monissa maissa kautta maailman.


Tämän lisäksi valitsemamme eurooppalaisen yhdentymisen seurauksena merkittävät
osat talouspolitiikkaamme ovat yhteisiä lukuisten muiden itsenäisten maiden
kanssa. Kansantaloudet kulkevat valitsemiaan polkuja pitkin. Suomen polku on
Euroopan yhteinen valuutta-alue ja sen mukana valuutta euro. Vaikka euroaluetta
säätelevät sopimukset tai euron valuutta-alue eivät ole jälkikäteen
tarkasteltuna kaikkein toimivimpia, on sillä tultava toimeen.


Erityisen haastava tilanne on siksi, että nykyisessä eurooppalaisessa
talouspoliittisessa järjestelmässä ja päätöksenteossa on ilmennyt vakavia
puutteita. Yhdysvalloista alkanut talouskriisi levisi Eurooppaan viime
vuosikymmenen lopulla, joka samalla paljasti puutteet euroalueen
toimintatavoissa ja pelisäännöissä. Vastuista ja velvollisuuksista on suurta
epäselvyyttä, mikä on johtanut epävarmuuteen ja epävakauteen. Samalla on
perusteltua olettaa, että valuutta-alueen purkautumisesta aiheutuneet
kustannukset olisivat kohtuuttomia.


Huolimatta tulevaisuuden haasteista ja siitä, millä tasoilla ja kenen kanssa
päätöksiä tehdään, hyvän talouspolitiikan taustalla ovat hyvät periaatteet.
Vihreä finanssi- ja rahapolitiikka1 on avointa, johdonmukaista ja huolehtii
vakaudesta ottaen huomioon pitkän aikavälin kestävän kasvun. Esimerkiksi
julkisen talouden velan purkaminen hyvinä aikoina antaa liikkumavaraa huonompina
aikoina, niin kehittyneissä kuin kehittyvissäkin talouksissa.


## Raha- ja finanssipolitiikka: määritelmät ja keskinäinen suhde


Talouspolitiikan kaksi tärkeintä välinettä ovat raha- ja finanssipolitiikka.
Rahapolitiikalla tarkoitetaan keskuspankin (esimerkiksi Euroopan keskuspankki,
myöhemmin EKP) harjoittamaa talouspolitiikka, joka käytössään olevien
välineiden\*2 avulla säätelee yritysten ja kuluttajien taloudellista toimintaa.
Esimerkki tästä on Euroopan keskuspankin keskeinen tehtävä vakaan hintatason
ylläpitäjänä: kansalaisten ja yritysten on helpompi tehdä päätöksiä
tulevaisuutensa suhteen kun epävarmuutta on vähemmän.


Finanssipolitiikalla tarkoitetaan puolestaan valtion harjoittamaa
talouspolitiikkaa, jolla säädellään julkisten investointien ja kulutuksen
määrää. Finanssipolitiikka korostuu elvytyksen yhteydessä, jossa valtion
toimilla pidetään talouden pyörät pyörimässä haitallisten vaikutusten, kuten
työttömyyden estämiseksi.


Näiden kahden välineen, raha- ja finanssipoliitikan, tavoitteiden ja keskinäisen
suhteen tulee olla selkeä. Keskuspankin itsenäisyys määrittää tämän suhteen
pitkälti niin, että rahapolitiikalla on ensisijainen vastuu talousjärjestelmän
vakaudesta. Normaaleina aikoina keskuspankin rahapolitiikka riittää siis
tasoittamaan suhdanteita ja hillitsemään talouden ylikuumentumista.


Finanssipolitiikka voi kuitenkin tukea rahapolitiikkaa tilanteissa, joissa
jälkimmäisen vaikuttavuus on heikentynyt vaikkapa finanssimarkkinoiden
häiriöiden tai vaikkapa laman takia. Samoin finanssipolitiikkaa voidaan
rahapolitiikkaa paremmin kohdentaa johonkin osaan euroaluetta.


## Rahapolitiikka euroalueessa


Euroalueen oloissa rahapolitiikasta vastaa Euroopan keskuspankki, jonka tulee
toimia koko Euroopan parasta ajatellen ilman osaoptimointeja, edes Euroopan
suurten maiden suhteen. Tehtävä on haasteellinen ja vaatii toimiakseen
tehokkaasti joskus myös toimenpiteitä jotka edellyttävät Euroopan keskuspankilta
ja rahapolitiikalta laajempaa tehtävää kuin pelkän hintavakauden ylläpito.
Keskuspankin tehtävät onkin määriteltävä uudelleen siten, että keskuspankki ei
estä pelkkään hintavakauteen vedoten tehokkaita toimia poikkeuksellisissa
tilanteissa, kuten viime vuosien finanssikriisissä.


Jotta rahapolitiikan tavotitetia, onnistumista ja toimintatapoja voidaan
arvioida, on sen avoimuutta ja tilivelvollisuutta on parannettava.
Eurooppalaisessa rahapolitiikassa asia on tärkeä johtuen EKP:n suhteellisen
itsenäisestä roolista. Parempaa avoimuutta voidaan saada aikaiseksi lyhentämällä
EKP:n kokouspöytäkirjojen salausaikaa. Esimerkiksi Yhdysvaltain keskuspankki Fed
toimii tässä asiassa EKP:tä huomattavasti avoimemmin.


Suurempi avoimuus parantaa myös kansalaiskeskustelun tasoa. Samalla päättäjillä,
kansalaisilla ja medialla on paremmat mahdollisuudet arvioida keskuspankin
toteuttamaa politiikkaa ja tavoitteita.


## Finanssipolitiikan rajat


Finanssipolitiikalla voidaan tasoittaa suhdanteita tilanteissa, joissa
rahapolitiikan rajat tulevat vastaan. Sen avulla voidaan myös tasata
suhdanteita, ja näin vaikuttaa esimerkiksi siihen, että heikkojen suhdanteiden
aiheuttama vähentynyt kysyntä ja investointihalukkuus ei aiheuta
kansantaloudelle pysyviä tappioita.


Myös finanssipolitiikkaa tehtäessä tulee aina ottaa huomioon myös pidemmän
aikavälin seuraukset. Finanssipolitiikan ratkaisuja ei tule tehdä tulevien
sukupolvien kustannuksella, tai seuraavia vaaleja ajatellen.


Finanssipolitiikan liikkumavara on turvattava huolehtimalla, että velkaa voidaan
ottaa huonoina aikoina ja että sitä myös maksetaan pois hyvinä aikoina.
Velkaantuneisuus vähentää finanssipolitiikan liikkumavaraa: mitä enemmän
finanssipolitiikkaa halutaan käyttää laskusuhdanteissa, sitä voimakkaampaa
säästämisen on oltava noususuhdanteissa. Vihreät kannattavatkin politiikkaa,
jossa huonompien aikojen liikkumavaraa turvataan hyvinä aikoina säästämällä.


Aktiivisten poliittisten toimenpiteiden lisäksi myös ennakoitavat rakenteet ovat
tärkeitä. Siksi finanssipolitiikankin osalta avainasemassa ovat sellaiset
mekanismit, jotka toimivat automaattisesti. Hyvinvointivaltioissa näistä hyvä
esimerkki on korkea sosiaaliturva, työttömyyskorvaukset ja joustavat
työmarkkinakeinot, jotka tukevat yksityistä kulutusta myös lama-aikoina. Näistä
tulee pitää kiinni.3


## Finanssipolitiikka euroalueella


Eurojärjestelmä tuo finanssipolitiikkaan ylikansallisen ulottuvuuden.
Finanssipolitiikassa tulisikin toimia siihen suuntaan, että euroalue toimisi
jatkossa kestävämmällä pohjalla. Samalla tämä vaatii ylikansallista
koordinaatiota valtioiden ja EU:n yhteisten toimielinten finanssipolitiikkaan.
Ylikansallisen finanssipolitiikan oloissa myös jäsenvaltioiden keskinäistä
verokilpailua ja suoranaista veroparatiisitoimintaa olisi helpompi suitsia.


Jotta euroalue voisi toimia tehokkaasti, tulee sen sisällä vähentää
kilpailukykyeroja. Tämä edellyttää usein ylikansallisia toimia ja kansallinen
osaoptimoinnin vähentämistä. Kestävämpi eurojärjestelmä vaatiikin vahvempien
talouksien mailta elvyttäviä toimia ja suurempaa eurooppalaista yhteisvastuuta,
joka auttaa rakenteellisten uudistusten läpiviennissä. Kilpailukykyerojen
tasaaminen ei saa myöskään johtaa vain vähemmän kilpailukykyisten maiden
kurittamiseen ja itsemäärämisoikeuden kadottamiseen. Suomen on oltava mukana
yhteiseurooppalaisissa kilpailukyvyn tasoittamisessa siten, että heikompien
valtioiden tuotteille löytyy markkinoita myös Euroopan sisämarkkinoilta.4


Eurooppalainen yhteisvastuu ei tarkoita jatkuvia tulonsiirtoja rikkaammilta
mailta köyhemmille. Yhteisvastuuta voi ajatella enemmänkin vakuutuksena.
Jäsenmaat lupaavat tukevat toisiaan tarvittaessa ja tekevät samalla kaikkensa
sen eteen, ettei tuota tarvetta ikinä syntyisi. Tähän tarvitaan myös vahvempia
eurooppalaisia instituutioita. Pitkän tähtäimen ajattelu on avainasemassa sekä
nykyisen kriisin ratkaisemisessa että tulevien ehkäisemisessä.


Ylikansallista finanssipolitiikkaa ei tule kuitenkaan tehdä demokratian
kustannuksella. Euroalueen yhdentymisen ohella on pidettävä huolta
talouspolitiikan demokraattisesta kontrollista. Jos esimerkiksi
finanssipolitiikan myötä kansalliset hallitukset menettävät taloudellista
valtaansa, on samalla vahvistettava esimerkiksi Euroopan parlamentin roolia
talouspolitiikan ohjaamisessa. Kansalaisten vaikutusvallan vähentyminen
heikentää uskoa demokraattisiin prosesseihin ja koko yhteiskunnan toimintaan.


## Rahoitusmarkkinoiden sääntely


Rahoitusmarkkinoilla on tärkeä rooli pitkän aikavälin kasvussa, sillä ne
mahdollistavat useimpien inhimillisten keksintöjen leviämisen. Rahoitusmarkkinat
tarvitsevat kuitenkin kaikkien muiden markkinoiden tapaan sääntelyä. Sääntely ei
saa olla itsetarkoitus, vaan kaiken sääntelyn tulee auttaa markkinoita toimimaan
paremmin. Sääntelyä tarvitaan erityisesti hillitsemään rahoitusmarkkinoiden
taipumusta epävakauteen. Epävakaus paitsi vaikeuttaa talousjärjestelmän
toimintaa itsessään, myös kaventaa finanssipolitiikan liikkumavaraa ja heikentää
rahapolitiikan tehoa.


Erityisen tärkeää on pyrkiä välttämään koko rahoitusjärjestelmän laajuisia, niin
sanottuja systeemiriskejä. Näissä ei ole kyse niinkään yksittäisten pankkien
koosta vaan siitä, että joidenkin riskien toteutuminen voi aiheuttaa
epävarmuutta koko rahoitusmarkkinajärjestelmässä. Systeemiriskien vähentämisessä
ja ehkäisemisessä tärkeitä keinoja ovat avoimuus ja ennakoitavuus. Avoimuuden
tulee koskea niin rahoitusmarkkinoiden sääntelyyn liittyvää päätöksentekoa,
pankkien omistuksia ja niihin liittyviä riskejä kuin myös muita toimijoita,
kuten luottoluokituslaitoksia. Ennakoitavuus koskee rahoitusmarkkinoiden
sääntelyä, etenkin riskien toteutuessa: pankkien pelastaminen toimii paremmin,
kun siinä noudatetaan ennalta sovittuja pelisääntöjä.


Nykyriisinkin yhteydessä on myös esitetty, että pankit olisi syytä jakaa korkean
riskistason investointipankkeihin ja tavallisten kansalaisten rahoitusta
hoitaviin matalamman riskitason pankkeihin. Ajatus on kannatettava, mutta
järjestelmän toteuttamisessa on kuitenkin varottava, etteivät sääntelyn haitat
ylitä hyötyjä. Liian tarkka pankkien jakaminen yksinkertaisia palveluita
tarjoaviin “kansanpankkeihin” ja erillisiin investointipankkeihin voi heikentää
myös kansalaisten mahdollisuuksia säästää haluamallaan tavalla. Pankkien kokoa
tulisi, myös nousukauden huumassa, tarkastella niin että riskit eivät keskity
uhkaamaan koko rahoitusjärjestelmää.


## Rahoitusmarkkinoiden sääntely ja pankkiunioni euroalueella


Euroalueella tarvitaan myös instrumentteja, joilla voidaan vahvistaa euroalueen
yhteisvastuuta myös ehkäisevät talousjärjestelmän kriisiherkkyyttä. Esimerkiksi
yhteiseurooppalainen rahoitusmarkkinoiden valvonta vähentää tällaisia koko
järjestelmään liittyviä riskejä. Kun pankkien toiminta tapahtuu ylikansallisella
tasolla, on niiden valvonta ja ohjauskin perusteltua järjestää ylikansallisesti.
Ylikansallisella tasolla on tehokkaampaa puuttua myös varjopankkitoimintaan,
jolloin pankkien tapaan toimiville yrityksille saadaan asetettua myös
velvoitteita.


Pankkivalvonnan kautta on myös luontevaa ottaa askelia kohta eurooppalaista
pankkiunionia. Kun pankkien valvonta ja toiminta ylittää kansalliset rajat, on
vastuuta pankkien toiminnasta kannettava myös ylikansallisesti. Kansalaisten
kannalta tärkeää on esimerkiksi se, että pankkiunionin myötä kansalaisten varoja
turvaavaan talletussuojaan luodaan yhtenäiset säännöt. Kun eri maissa
talletussuoja on riittävä ja samalla tasolla, ei synny turhaa kilpailua siitä,
kuka tarjoaa parhaan suojan. Suojan ei välttämättä tulisi olla edes niin korkea
kuin Suomessa nykyisin käytössä oleva 100 000 euroa - matalatuottoisilla
pankkitileillä kun ei omaisuuksia kannata säilyttää.


Rahoitusmarkkinoiden sääntelyn osana tulee kokeilla myös rahoitusmarkkinaveroa,
jonka käyttöönotto kannattaisi toteuttaa mahdollisimman laajasti Euroopan
alueella, ja jossa Suomen olisi luonnollista olla mukana tuomassa omat huomionsa
mukaan neuvotteluihin. Samalla rahoitusmarkkinat saadaan kattamaan osansa
yhteisen hyvinvoinnin rahoittamisesta.


1 Käsittelemme linjapaperissa vain yleisempään raha- ja finanssipolitiikkaan
liittyviä teemoja. Talouspolitiikan muista alueista, kuten
elinkeinopolitiikasta, yrittäjyydestä tai veroista on linjattu omissa
ohjelmissaan. Tämän lisäksi noudatamme periaateohjelman linjauksia.


Esimerkiksi rahoitusmarkkinoiden osalta linjauksemme perustuvat
periaateohjelmaan “Käytännössä ekologisesti ja sosiaalisesti kestävä talous
edellyttää avoimia rahoitusmarkkinoita. On kuitenkin aktiivisesti ehkäistävä ja
tasattava markkinoiden ylilyöntejä ja verotettava rahoitusmarkkinoita. Vakaa
talous on koko yhteiskunnan etu.”


2 Keskeisin näistä välineistä on ohjauskorko, jonka avulla keskuspankki säätelee
kansalaisille ja yrityksille lainoja tarjoavien liikepankkien korkoa: kun
ohjauskorkoa lasketaan, voivat pankit tarjota rahoitusta halvemmalla, jolloin
yritykset ja kansalaiset uskaltavat investoida. Kun ohjauskorkoa nostetaan,
rahoituskustannukset nousevat, jolloin investoinnit vähenevät.


3 Myös yhteiskunnassa, jossa ansiosidonnaisilla työttömyyskorvauksilla on
pienempi rooli.


4 Erityisen ongelmallista on, jos myös Euroopan vahvimmat maat, kuten Suomi ja
Saksa, keskittyvät vain kansallisen kilpailukykynsä vahvistamiseen
reaalipalkkoja laskemalla, jolloin euroalueen oma kulutuskysyntä pysyy
jatkuvasti matalana eikä Kreikan kaltaisten kriisimaiden tuotteille löydy
markkinoita.



