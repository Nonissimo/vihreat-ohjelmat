---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:05:08.465868
title: "Vihre\xE4n Liiton yleisohjelma"
type: yleisohjelma
url: https://www.fsd.tuni.fi/pohtiva/ohjelmalistat/VIHR/883
year: 1988
---


# VIHREÄN LIITON YLEISOHJELMA


( Hyväksytty 7.2.1988 )


Maailma elää ratkaisevaa murroskauttaan.


Teollisten yhteiskuntien saavutukset ovat mittavia. Mutta menestyksen hinta on
kasvamassa niin korkeaksi, että koko maapallon tulevaisuus on vaakalaudalla.
Sitä uhkaavat niin ekologiankriisi, ydinvarustelu kuin kolmannen maailman
köyhyys. Köyhyys ja väestön raju kasvu syventävät kriisiä kehitysmaissa.
Aavikoituminen, metsien tuhoutuminen, maan, veden ja ilman saastuminen sekä
ravinnon myrkyttyminen uhkaavat kaikkea elämää planeetallamme. Samoin tekevät
asejärjestelmät. - Näin on ihminen kruunannut itsensä luonnon herraksi...


Valta luisuu ylikansallisten yhtiöiden käsiin. Ihmiset kadottavat luottamuksensa
edustukselliseen demokratiaan. Politiikasta on tullut hallinnointia ja
kansalaisista sen alamaisia. Ihmisoikeuksien sijasta painotetaan kuluttajan
velvollisuuksia.


Taloutta ohjaavat lyhytnäköisyys, itsekäs hyödyn tavoittelu ja vahvemman oikeus.
Yhä useammat meistä syrjäytyvät yhteiskunnan laitamille henkiseen ja
aineelliseen turvattomuuteen. Alistetun työläisen rinnalle ovat tulleet
riistetty luonto, oman yhteiskunnan osattomat kansalaiset, alkuperäiskulttuurit,
kehitysmaiden kansat ja tulevat sukupolvet. Maata kohdellaan kuin meitä ja meitä
kuin maata: etäältä, ylhäältä ja piittaamattomasti. Revitään irti kaikki
myyntikelpoinen ja hylätään loput lojumaan.


Maapallon kohtalonkysymykset ovat sidoksissa toinen toisiinsa, ekologisia
ongelmia ei voi ratkaista ilman oikeudenmukaisempaa kansainvälistä
talousjärjestystä, eikä oikeudenmukaisempaa taloutta saada aikaan ellei
asevarustelua saada päättymään.


Vihreä Liitto muodostaa toivon ja yhteistyön vastapainon elämän uhkille.
Tahdomme arvioida maailman uusin silmin ja muotoilla kestäviä tavoitteita, jotka
eivät perustu suppeiden ihmisryhmien, rahavallan tai kansallisvaltioiden
lyhytnäköisille eduille ja hallintapyrkimyksille. Tahdomme löytää lähtökohtia
ihmisten, yhteiskuntien ja koko luonnonjärjestelmän tasapainoiselle
vuorovaikutukselle. Etsimme myös omassa arkkipäivässämme yhdessä eri maiden
samansuuntaisten liikkeiden kanssa vihreää vaihtoehtoa, jonka rakentamisessa
sitoudumme väkivallattomuuteen ja demokratiaan, jota haluamme kehittää
erityisesti kansalaisten suoran vaikuttamisen ja itsehallinnon suuntaan.


Suomi on uuden kansallisen tehtävän kynnyksellä. Viestejä uuden aikakauden
alkamisesta olemme saaneet jo tovin: maamme rajoja eivät nykyaikana uhkaa
naapurivaltiot, vaan rajoista piittaamattomat saasteet. Uuden kansallisen
tehtävän on sovitettava ihmisen ja luonnon särkynyt suhde, avattava padotut
virrat ihmisen taloudesta luonnontalouteen.


Metsäkuolemien, myrkkyjokien, radioaktiivisten laskeumien ja sotilasliittojen
Eurooppa kutsuu meitä viimeiseen yhdentymistanssiin. Suomalaisten on nyt
valittava itsenäisesti. Tulevaisuus on mahdollista vain, jos luonnon ja ihmisen
kestokyvyn rajoja ei ylitetä. Suomen tulee rohkeasti näyttää suuntaa
kansainvälisessä ympäristönsuojelussa. Suomen tulee yhtenä - toivottavasti yhä
useammista - sotilasliittoihin kuulumattomista Euroopan maista etsiä rauhan ja
aseistariisunnan tietä sotilaallisen uhkailun maailmassa.


Suomalaisten tulee yhdessä muiden pohjoismaalaisten kanssa käydä
oikeudenmukaista maailmankauppaa ja suunnata kehitysyhteistyössä voimansa
ekologisesti ja yhteiskunnallisesti kestäviin hankkeisiin. Näin kehitysmaiden
kansat voivat selvitä ongelmistaan omaehtoisesti. Kansojen perusvoimavara on
elävä luonto. Suomen tulee näyttää esimerkkiä maana, jossa metsiä hoidetaan
luontaisin menetelmin ja jossa ilmansaasteet on kamppailtu kuriin. Suomen tulee
olla maa, jossa tuotetaan puhtaita elintarvikkeita ilman tehokasvatusta.
Suomessa on luovuttava eläinten väärinkohtelusta. Suomen tulee säilyttää
merialueensa, järvensä ja jokensa elävinä ja lajistoltaan rikkaina myös lastemme
lapsille.


Talous tulee perustaa ekologisesti, sosiaalisesti ja eettisesti kestävälle
pohjalle. Kilpailuyhteiskunta tulee korvata yhteistyön yhteiskunnalla ja
määrällinen kasvuajattelu luonnonvarojen ja luonnonarvojen kunnioituksella.


Haluamme purkaa sosiaalisia ja taloudellisia hierarkioita ja erityisesti
laajentaa naisten yhteiskunnallisia vaikutusmahdollisuuksia. Haluamme uudistaa
työelämää tasavertaisemmaksi sekä naisten ja miesten että esimiesten ja alaisten
suhteen. Työn mielekkyys on luettava osaksi työn arvoa. Kaikille on taattava
perustulo, joka vapauttaa ihmiset mielekkääseen, yhteisölliseen elämäntyöhön.


Oikeus kotiin kuuluu jokaiselle. Ihmisiä ei saa jättää asunnoilla keinottelun
armoille. Haluamme taata lapsille ja vanhuksille hyvät lähtökohdat osallistua
asuinympäristössään yhteiseen elämänmenoon. Kylät ja kaupungit tulee suunnitella
ihmisten sosiaaliset ja henkiset tarpeet huomioon ottaen. Yksipuolisesti
tuotannon ja liike-elämän ehdoilla rakennetut keskustat tulee saneerata
sosiaalisia toimintoja edistäviksi. Haluamme suojella vanhoja rakennuksia ja
kaupunginosia elävinä toiminnallisina ympäristöinä kertomaan meille kansamme
elämänlaadusta, työstä ja ajatuksista ennen meitä.


Haluamme rakentaa kulttuuria, jossa tiedot ja taidot ovat tasaveroisesti
kaikkien saatavilla. Koulutuksessa on siirryttävä välittömään hyötyyn sidotusta
alistavasta massaopetuksesta ja keskinäisen kilpailun väkivallasta luovan
yhteistyön suuntaan. Tieteellinen tutkimus ja tuotekehittely on asetettava
eettisen ja ekologisen kritiikin kohteeksi. Joukkotiedotusta, tietoliikennettä
ja julkisia liikenneyhteyksiä on parannettava siten, että ihmiset saavat
mahdollisuuksia avartaa kulttuurista ymmärrystään ja lisätä yhteistoimintaansa
asuinpaikasta huolimatta.


Suomen todellinen kansainvälistyminen edellyttää maiden rajoista riippumatonta
liikkumis-, asumis- ja työskentelyvapauksien huomattavaa lisäämistä. Vastustamme
nykyistä talouden ja kulttuurin sulkeutuneisuuden ehdoilla tapahtuvaa
näennäiskansainvälistymistä. Tämä jättää suomalaiset monikansallisen
massatiedotuksen, pinnallisen turismin ja vieraita kansoja kohtaan tunnetun
pelon ja ennakkoluulojen varaan.


Onnistuakseen työmme vaatii laajaa yhteistoimintaa kaikkien niiden yksilöiden ja
yhteiskunnallisten liikkeiden kanssa, jotka jo tänään työskentelevät
aktiivisesti rauhan, ihmisoikeuksien, ympäristönsuojelun ja tasaveroisemman
maailman hyväksi. Tämä ohjelmajulistuksemme olkoon samalla avoin yhteistyöpyyntö
kaikille niille, joita nämä tavoitteet yhdistävät.



