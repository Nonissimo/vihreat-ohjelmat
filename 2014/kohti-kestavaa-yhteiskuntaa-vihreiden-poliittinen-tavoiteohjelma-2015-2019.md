---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:01.056752
title: "Kohti kest\xE4v\xE4\xE4 yhteiskuntaa - Vihreiden poliittinen tavoiteohjelma\
  \ 2015-2019"
type: tavoiteohjelma
url: https://www.fsd.tuni.fi/pohtiva/ohjelmalistat/VIHR/1124
year: 2014
---


Vihreät De Gröna


# Kohti kestävää yhteiskuntaa


## Vihreiden poliittinen tavoiteohjelma 2015-2019


Hyväksytty puoluekokouksessa 8.6.2014


*"Vihreät on olemassa turvatakseen tulevaisuuden. Haluamme pelastaa ympäristön:
lajien kirjon, luonnon kauneuden, ilman ja vesien puhtauden. Haluamme pelastaa
ihmiset: poistaa kurjuuden, saavuttaa todellisen tasa-arvon ja
yhdenvertaisuuden, antaa kaikille vapauden elää omana itsenään. Haluamme
pelastaa politiikan: antaa ihmisten päättää itse, lopettaa korruption, sallia
mielipiteiden kirjon."* - Vihreiden periaateohjelma 2012


Yllä siteerattu vihreiden periaateohjelma vastaa kysymyksiin, keitä vihreät ovat
ja mitä he ajattelevat. Käsillä oleva vihreiden poliittinen tavoiteohjelma taas
vastaa kysymyksiin, mitä me vihreinä haluamme tehdä ja saavuttaa. Poliittinen
tavoiteohjelma on tulevaa eduskuntakautta varten tehtävä ohjelma, jossa kuvaamme
tärkeimmät poliittiset tavoitteemme sekä keinot niiden toteuttamiseksi. Olemme
sitten hallituksessa tai oppositiossa, pyrimme toteuttamaan tässä ohjelmassa
kuvattua politiikkaa. Näin ollen ohjelma toimii myös pohjapaperina vihreiden
tavoitteille hallitusneuvotteluissa tai oppositiopolitiikan suunnittelussa.


Ohjelma on jaettu kuuteen laajempaan teemaan:


1. Hyvinvoiva ympäristö ja ilmasto
2. Vihreää työtä, taloutta ja verotusta
3. Tasa-arvoista hyvinvointia ja laadukasta palvelua
4. Tieto, sivistys ja kulttuuri Suomen valttikortteina
5. Ihmisoikeuksia kunnioittava, yhdenvertainen ja demokraattinen yhteiskunta
6. Kohti solidaarista Euroopan unionia ja globaalipolitiikkaa


## Hyvinvoiva ympäristö, ilmasto ja eläimet


Vihreät tekevät politiikkaa, joka asettaa yhteiskunnan toiminnan luonnon
kantokyvyn rajoihin. Politiikan on luotava edellytykset sille, että ympäristöä
säästävät valinnat ovat helppoja ja kannattavia. Tiukka, selkeä lainsäädäntö ja
julkisen hallinnon ohjaus, valvonta ja riittävä sanktiointi varmistavat yleisen
edun toteutumisen sekä estävät uusien ympäristökatastrofien syntymisen.


Aikamme politiikan tärkeimmät tehtävät ovat ilmastonmuutoksen ja
sukupuuttoaallon pysäyttäminen. Poliitikkojen tehtävänä on kansallisella ja
kansainvälisellä tasolla asettaa rajat ilmastopäästöille. Konkreettisia toimia
ilmastonmuutosta aiheuttavien päästöjen vähentämiseksi on tehostettava nopeasti.
Uuden teknologian kehittäminen antaa välineitä monien ongelmien ratkaisemiseen.
Valtaosa tunnetuista fossiilisten polttoaineiden varoista on jätettävä
hyödyntämättä. Erityisen vaikeissa paikoissa ja herkillä alueilla olevat varat,
kuten Suomen koskemattomat turvesuot ja Arktiksen energiavarat, pitää jättää
täysin hyödyntämättä. Koska ilmastonmuutosta ei parhaassakaan tapauksessa voida
kokonaan estää, on sen ehkäisemisen lisäksi alettava varautua sen vaikutuksiin
kaikilla politiikan alueilla.


Vihreät vaativat muutoksia energiankäyttöön. Tavoitteenamme on hiilineutraali
yhteiskunta, jossa on luovuttu öljyn, hiilen, turpeen ja maakaasun käytöstä sekä
siirrytty uusiutuviin energiamuotoihin. Kaikkein ympäristöystävällisimpiä ja
siksi ensisijaisia tapoja leikata ilmastopäästöjä ovat energiatehokkuus ja
energiansäästö. Kalliin ja vanhanaikaisen ydinvoiman roolia Suomen
energiantuotannossa ei ole syytä lisätä. Käytöstä poistuva kapasiteetti pitää
korvata uusiutuvilla energialähteillä.


Myös liikenteestä on tehtävä ympäristöystävällisempää. Vihreiden visiossa yhä
useampi kykenee liikkumaan pyöräillen ja kävellen sekä käyttämään helposti
julkista liikennettä. Kaupungeissa ja kaupunkiseuduilla tulee panostaa
raideliikenteeseen ja harvemmin asutuilla alueilla bussiliikenteen toimivuuteen
sekä uusiin joukkoliikenteen muotoihin. Kaikki eivät kuitenkaan pysty käyttämään
joukkoliikennettä, joten myös henkilöautoliikenteen päästöjä ja muita haittoja
on vähennettävä.


Luonnon monimuotoisuuden turvaaminen on vihreän politiikan toinen keskeinen
tehtävä. Meidän tulee jatkaa luonnonsuojeluverkostomme täydentämistä,
metsänkäyttötapojemme kehittämistä, perinneympäristöjen hoitoa sekä vesistöjen
tilan parantamista. Tahdomme palauttaa kalakantojen luonnollisen lisääntymisen
ja vaelluskalat jokiin. Luonnon keskeinen merkitys ihmisen hyvinvoinnille
otetaan huomioon päätöksenteossa.


Vihreät haluavat, että ravinteita kierrätetään eikä niillä rehevöitetä Itämerta
tai muita vesistöjä. Biotaloutta kehittämällä luodaan uutta yrittäjyyttä
maaseudulle ja seuduille, joita talouden rakennemuutos kohtelee rajuimmin.
Maataloustuotannon omavaraisuutta edistetään ja ruokaa tuotetaan ympäristö- ja
eläinystävällisesti niin, että tuottajille taataan riittävä toimeentulo.
Eläinperäisten tuotteiden tuotanto ja kulutus saadaan asteittain vähentymään.
Eläimiä kohdellaan itseisarvoisina olentoina, joille turvataan oikeus hyvään
elämään ja lajinmukaisten käyttäytymistarpeiden toteuttamiseen.


### Tavoite 1


### Ilmastonmuutos pysäytetään kansainvälisin toimin


**1. Kansainvälisissä neuvotteluissa Suomi ajaa ilmastotieteen mukaisia
päästövähennyksiä.**


Suomi ajaa kansainvälisesti tiukkoja ja oikeudenmukaisia päästöjen
vähennystavoitteita, joilla lämpeneminen rajoitetaan +2 asteeseen.


**2. Euroopan unionin päästövähennystavoite nostetaan ilmastotieteen vaatimalle
tasolle, ja uusiutuvien energiamuotojen sekä energiatehokkuuden tavoitteet
muutetaan sitoviksi.**


Päästövähennystavoitteen on oltava vähintään 55 % (vuoden 1990 tasosta) vuoteen
2030 mennessä, jotta Euroopan unionista saadaan hiilineutraali vuoteen 2050
mennessä. Uusiutuvan energian osuus on nostettava Euroopassa vähintään 40
prosenttiin. Energiatehokkuutta tulee parantaa vähintään 40 prosenttia vuoden
1990 tasosta vuoteen 2030 mennessä.


**3. Päästökauppa korjataan pikaisesti.**


Päästöoikeuksien alkujaon tulee perustua huutokauppaan ja tuotannon
tehokkuuteen. Ilmaisista kiintiöistä on vaiheittain luovuttava. Päästökauppa on
laajennettava koskemaan muitakin päästöjä tuottavia sektoreita, jos se todetaan
kustannustehokkaaksi. EU:n on huolehdittava siitä, että päästöoikeuksien hinta
on korkea. Päästökaupan ongelmia voi korjata monella eri tavalla, esimerkiksi
vetämällä ylimääräisiä päästöoikeuksia markkinoilta. Tärkeintä on toimia
ripeästi: korjaustoimet pitää ottaa käyttöön jo lähivuosina. Ilmastotullit
mahdollistaisivat nopean toiminnan edelläkävijöille.


### Tavoite 2


### Sitoudutaan kunnianhimoiseen kotimaiseen ilmasto- ja energiapolitiikkaan


**1. Suomi sitoutuu ilmastotieteen mukaisiin kotimaisiin
päästövähennystavoitteisiin.**


Päästövähennystavoitteen on oltava vähintään 55 % (vuoden 1990 tasosta) vuoteen
2030 mennessä ja vuonna 2050 Suomen on oltava hiilineutraali. Tavoitteen
saavuttamista on tarkasteltava määräajoin.


**2. Suomi sitoutuu kunnianhimoisiin uusiutuvien energiamuotojen ja
energiatehokkuuden tavoitteisiin.**


Uusiutuvan energian osuus tulee nostaa Suomessa vähintään 50 prosenttiin vuoteen
2030 mennessä. Energiatehokkuutta tulee parantaa vähintään 40 prosenttia vuoden
1990 tasosta vuoteen 2030 mennessä. Biomassan ja muiden uusiutuvien
energiamuotojen käyttöä lisätään ekologisesti kestävästi. Emme kannata uusien
tekoaltaiden, kuten Kollajan ja Vuotoksen, rakentamista tai koskiensuojelulain
avaamista.


**3. Mahdollistetaan nettolaskutus, jossa energian pientuottaja maksaa vain
kuluttamansa ja tuottamansa energian erotuksesta eli nettokulutuksesta.**


**4. Ulotetaan syöttötariffi myös pienimuotoiseen uusiutuvaan energiaan sekä
poistetaan tuulivoimahankkeiden byrokraattisia esteitä.**


**5. Kehitetään älykästä sähköverkkoa, joka tasaa kulutushuippuja ja vähentää
varavoimalaitosten tarvetta.**


**6. Luovutaan turpeesta energiamuotona vuoteen 2025 mennessä ja kivihiilestä
mahdollisimman nopeasti.**


### Tavoite 3


### Vähennetään liikenteen ja asumisen ilmastopäästöjä


**1. Tiivistetään yhdyskuntarakennetta kaupunkiseuduilla.**


Tiiviimpi yhdyskuntarakenne vähentää liikennetarvetta ja siten ilmastopäästöjä.
Tiivis yhdyskuntarakenne tulee toteuttaa viihtyisästi, luontoarvoja kunnioittaen
ja virkistysmahdollisuudet turvaten.


**2. Varmistetaan riittävä julkisen liikenteen taso kaikkialla Suomessa.**


**3. Kävelyn ja pyöräilyn edellytyksiä parannetaan laadukkailla
pyörätieverkoilla sekä kävelyalueilla.**


**4. Investoidaan raideliikenteeseen.**


Haluamme lisää raideliikennettä, ratikat Tampereelle ja Turkuun, pikaratikoita
ja metroa. Säilytetään junaliikenne kaikilla nykyasemilla. Ohjataan uusi asutus
liikenneyhteyksien läheisyyteen.


**5. Lisätään tavaraliikenteen kilpailua raiteilla jakamalla VR kalustoyhtiöön
ja liikennöintiyhtiöön.**


**6. Jatketaan autoilun verotuksen porrastamista ilmastopäästöjen mukaan**.


**7. Vähennetään liikenteen päästöjä tukemalla sähköautoja ja biopolttoaineiden
käyttöä liikenteessä.**


Tavoitteiden ja ohjauskeinojen pitää varmistaa markkinat kestäville
biopolttoaineille, jotka eivät uhkaa luonnon monimuotoisuutta tai kilpaile
ruoantuotannon kanssa. Edistetään uusien ja innovatiivisten liikkumismuotojen
käyttöönottoa. Esimerkiksi yhteiskäyttöautot sekä automatisoitu liikenne
tehostavat liikkumista merkittävästi.


**8. Otetaan käyttöön ruuhkamaksut suurilla kaupunkiseuduilla.**


Maksujärjestelmä on toteutettava yksityisyydensuojaa vaarantamatta.


**9. Rakennusten energiatehokkuutta tulee yhä parantaa ja ekologisiin
lämmitysmuotoihin siirtymistä tukea.**


Rakentamisen tulee olla myös terveellistä. Välttämällä home- ja muut
sisäilmaongelmat jo rakennusvaiheessa rakennukset kestävät kauemmin ja ne ovat
ihmisten terveydelle turvallisia.


**10. Suositaan ekologisia rakennusmateriaaleja, kuten puuta.**


### Tavoite 4


### Turvataan luonnon monimuotoisuus


**1. Pysäytetään Suomen luonnon monimuotoisuuden köyhtyminen vuoteen 2020
mennessä.**


Laajennetaan luonnonsuojelualueiden verkostoa METSO-ohjelman ja uusien
kansallispuistojen avulla. Suojellun pinta-alan tulee olla vähintään 10 %, jotta
luonnon monimuotoisuuden säilyminen turvataan.


**2. Toteutetaan soiden suojelun täydennysohjelma suunnitellussa
laajuudessaan.**


**3. Muutetaan metsien hoitotapoja niin, että ne tukevat puustoltaan
eri-ikäisten metsien ylläpitoa, estävät ravinnehuuhtoumia ja säilyttävät
monimuotoisen lajiston talousmetsissä.**


Tiedotetaan metsänomistajia uuden metsälain mahdollisuuksista jatkuvan
kasvatuksen menetelmään.


**4. Rahoitetaan vesistöjen, metsien ja soiden ennallistamista sekä
perinneympäristöjen hoitoa.**


**5. Edistetään kalakantojen elpymistä supistamalla kalastuskiintiöitä,
lisäämällä lajikohtaisia rauhoituksia, rakentamalla kalateitä sekä palauttamalla
luonnontilaan jokia ja koskia, jotka eivät ole energiantuotannossa.**


**6. Vahvistetaan uhanalaisten suurpetojen suojelua ja torjutaan salametsästystä
tehokkaasti.**


Kehitetään petovahinkokorvauksia todennettavien vahinkojen korvaamisen sijasta
sietopalkkioiden suuntaan kuten kotkien ja hylkeiden osalta jo on. Tämä
kannustaa petojen suojeluun ja myöskin vähentää poronhoitajien työtaakkaa.


**7. Toteutetaan lajisuojelun valtakunnallinen toimintaohjelma koko
laajuudessaan.**


**8. Lisätään ymmärrystä luonnon tuottamien palveluiden merkityksestä
suomalaiselle yhteiskunnalle ja parannetaan niiden huomioimista
päätöksenteossa.**


Luonnon tuottamat palvelut - eli ekosysteemipalvelut - ja niiden rahallinen arvo
tulee määrittää ja tietoa tulee käyttää ympäristöön liittyvän päätöksenteon
apuna. Ympäristöministeriön tulevaisuus ja määrärahat sekä ELY-keskusten
itsenäisyys ja toimintaedellytykset on turvattava.


### Tavoite 5


### Ruoantuotannon ympäristökuormitusta on vähennettävä


**1. Maatalouden tukia suunnataan kohti eettistä ja kestävämpää,
vähäpäästöisempää tuotantoa.**


**2. Maataloudessa siirrytään tukipolitiikasta maksamaan tilojen tuottamista
ekosysteemipalveluista.**


Yleisten tukien sijaan maksetaan tilojen tuottamista ekosysteemipalveluista,
kuten hiilen sidonnasta, ruuasta, puhtaasta vedestä, luonnon monimuotoisuudesta,
ravinteiden kierrätyksestä, pölytyksestä ja maisemasta. Nämä uudet ohjauskeinot
parantavat samalla kestävän luomutuotannon kannattavuutta.


**3. Lisätään luomutuotannon määrää suuntaamalla maataloustukia ympäristö- ja
eläinystävällisempään suuntaan.**


Lisätään luomutuotantoa heti käytettävissä olevin keinoin, kuten lisäämällä alan
koulutusta, neuvontaa, markkinointia ja tukemalla erilaisia tuottajien
yhteistoimintamuotoja.


**4. Edistetään kasvisruoan kulutusta lisäämällä neuvontaa sekä palko- ja muiden
proteiinipitoisten kasvien viljelyä ja jalostusta elintarvikkeiksi. Eläinten
tehotuotannon tukemisesta on luovuttava.**


Kasvisruoka on eettistä, ekologista ja ilmastoystävällistä. Edistetään lihalle
vaihtoehtoisten valkuaisen lähteiden tuotantoa ja käyttöä.


**5. Tuetaan uusia, innovatiivisia keinoja maatalouden ravinteiden
kierrätykseen.**


Suomessa karjatalous on keskittynyt eri alueille kuin kasvintuotanto, mikä
vaikeuttaa lannan ravinteiden hyödyntämistä. Neuvonnalla, investoinneilla,
koulutuksella ja kehittämishankkeilla varmitetaan maatalouden ravinteiden
tehokkaampi kierrätys. Esimerkiksi tilakohtainen lannan biokaasutus tuottaa
polttoainetta ja lannoitetta sekä vähentää ravinnepäästöjä.


### Tavoite 6


### Eläinten hyvinvointia parannettava


**1. Turvataan hyvinvointi ja lajille sopiva elämä kaikille ihmisten hoidossa
oleville eläimille.**


Eläinten käytössä olevaa liikkumistilaa ja eläimille tarjottavia
virikemahdollisuuksia on lisättävä merkittävästi ja sairaiksi jalostettujen
eläinten tuottaminen on kiellettävä. Eläinten tuotannossa on siirryttävä
vähintään luomustandardit täyttävään eläintenpitoon samalla kun standardeja on
kehitettävä yhä edelleen huomioimaan paremmin eläinten tarpeet ja oikeudet sekä
erityisesti poistamalla maininta homeopatiasta sairaiden eläinten hoidossa.
Lisätään eläintuotannon valvontaa. Edistetään tuotantoeläinten hoitajien
jaksamista.


**2. Turkistarhauksesta luovutaan siirtymäajalla.**


Siirtymäajan aikana turkiseläinten hyvinvointia on parannettava muuttamalla
tarhat eläinten lajityypilliset tarpeet huomioiviksi. Tarhojen toiminnan
valvontaa on tiukennettava. Turkistarhauksen tuet, kuten investointi-, vienti-,
sähkövero- ja rehujen arvonlisäverotuki poistetaan.


**3. Koe-eläinten käyttöä vähennetään sääntelyä tiukentamalla sekä
vaihtoehtoisten tutkimusmenetelmien kehitystä tukemalla.**


Vähennetään eläinkokeita ja siirrytään vaihtoehtoisten tutkimusmenetelmien
käyttöön, vaikka niiden kustannukset olisivat eläinkokeita korkeammat.
Ensisijaisesti lopetetaan muilla tavoin korvattavissa olevat tai uutta
tieteellistä tietoa tuottamattomat kokeet. Eniten kärsimystä aiheuttavien ja
runsaimmin eläimiä käyttävien kokeiden lupakriteerejä on tiukennettava.


**4. Kiristetään eläinsuojelurikosten rangaistuksia.**


Tuotanto- ja lemmikkieläimiin kohdistuneista vakavista eläinsuojelurikoksista
otetaan ensisijaisena rangaistuksena käyttöön elinikäinen eläintenpitokielto.
Lisäksi toistuvista pienemmistä eläinsuojelurikkeistä voidaan tuomita
elinikäiseen eläintenpitokieltoon.


## Vihreää työtä, taloutta ja verotusta


Vihreille tärkeintä on, että talous perustuu kestävyyden ja kohtuullisuuden
ajatukselle. Meillä on vastuu ympäristöstä, ilmastosta ja ihmisistä, ja siksi
talouden tulee kaikin tavoin toimia ihmisten hyvinvoinnin ja ympäristön
turvaamiseksi. Haluamme hinnan päästöille ja kiellot kohtuuttomalle
saastuttamiselle. Haluamme tehdä ympäristöä pelastavasta toiminnasta kukoistavan
alan myös Suomessa.


Valtion tulee ottaa aktiivinen rooli suhdannepolitiikassa. Lyhyellä aikavälillä
ei kannata säästöjen nimissä tehdä toimia, jotka vaarantavat talouskasvun ja
työllisyyden ja siten hidastavat toipumista laskusuhdanteesta. Päinvastoin,
sairaaloiden, terveyskeskusten ja koulujen ammatti-ihmisistä on pidettävä
kiinni. Vihreät haluavatkin kunnat luomaan työpaikkoja, erityisesti
työllistämään nuoria ja pitkäaikaistyöttömiä. Samaan aikaan julkinen talous on
tasapainotettava uskottavasti pitkällä aikavälillä rakenteellisilla
ratkaisuilla, kuten kohottamalla työllisyysastetta työuria pidentämällä,
helpottamalla työhön tai yrittäjäksi paluuta työttömyyden ja perhevapaiden
jälkeen, nostamalla eläkeikää eliniän noustessa ja tukemalla työssä jaksamista.
Talouspolitiikan tavoitteena on aina oltava myös tuloerojen kaventaminen ja
kaikista heikoimmassa asemassa olevien ihmisten hyvinvoinnin turvaaminen.


Hyvinvointimallimme rahoitus perustuu verotukseen. Verotuksen painopistettä
tulee kohdentaa uudelleen työn ja yrittämisen verottamisesta ympäristöä tuhoavan
toiminnan verottamiseen. Veronkorotukset tulee kompensoida pienituloisille ja
kokonaisverotuksen progressiivisuus tulee varmistaa.


Työ muuttuu. Vanhat perinteiset alat hiipuvat ja irtisanomiset koskettavat monia
suomalaisia. Vihreät uskovat siihen, että voimme luoda uusia työpaikkoja aivan
uusille aloille, luoda aivan uudenlaisia työn tekemisen tapoja ja tehdä
muutoksesta helpompaa kaikille. Kaikki eivät ole supersuorittajia, mutta
kaikille on mahdollista löytää omaa jaksamistaan ja osaamistaan vastaavaa työtä.
Työelämän muuttuessa ja tuottavuuden kasvun jatkuessa on ajettava työn laajempaa
jakautumista työviikkoa ja työaikaa lyhentämällä.


Hyvinvointivaltio tarvitsee yrittäjiä. Yrityksille pitää tarjota tasaisempi
toimintaympäristö, jossa pienemmälläkin yrityksellä on mahdollisuus kisata
isompien kanssa. Emme halua tukea niinkään yksittäisiä olemassa olevia yrityksiä
vaan luoda markkinoita ja uusia markkinapaikkoja. Yhteiskunnallisille yrityksile
luodaan toimintaympäristö, joka mahdollistaa kasvua ja menestystä.


### Tavoite 1


### Talous pitää aina sovittaa ympäristön asettamiin rajoihin


**1. Siirretään verotuksen painopistettä ansiotulojen verotuksesta kulutuksen ja
ympäristöhaittojen verotukseen.**


Saastuttava tuotanto aiheuttaa negatiivisia ulkoisvaikutuksia eli haittoja,
joiden kustannuksen maksamme me kaikki. Verotuksen painopistettä muuttaessa on
esimerkiksi tulonsiirroilla pidettävä huolta siitä, että reaalinen veroaste
säilyy progressiivisena.


**2. Korotetaan ja luodaan saaste- ja muita haittaveroja.**


Haluamme, että saastuttaja maksaa aina. Verotuksen painopisteen siirrolla työn
ja yrittämisen verotuksesta kohti ympäristö- ja terveysperusteista verotusta
lisätään työnteon ja yrittämisen kannattavuutta ja kompensoidaan yhteisen
ympäristön tuhoamisesta johtuvia haittoja.


**3. Karsitaan ympäristölle haitallisia tukia.**


Kaiken poliittisen ohjauksen osalta tulee tarkastella päätösten
ilmastovaikutuksia, jotta politiikan johdonmukaisuus säilyy. Suomessa on
arvioitu myönnettävän erilaisia ympäristölle haitallisia tukia, kuten
verohelpotuksia energia-, liikenne ja maataloussektorille, vuosittain 3-4
miljardin euron arvosta. Näitä tukia tulee karsia ja suunnata uudelleen, jotta
ilmastoystävälliset valinnat ovat taloudellisesti kannattavia.


**4. Otetaan käyttöön kaivosvero ja kehitetään kaivoksia koskevaa lainsäädäntöä
siten, että kaivostoiminnan riskit muille elinkeinoille ja ympäristölle
minimoidaan.**


Meillä ja meidän jälkeläisillämme on oikeus maaperämme rikkauksiin. Me haluamme
reilun kompensaation yhteisen omaisuutemme myymisestä maailmalle.
Kaivostoimintaa ei pidä missään muodossa sallia arvokkaiden vesistöjen tai
luonto- ja matkailualueiden läheisyydessä.


**5. Vahvistetaan edelleen asumisen ja liikkumisen verokannustimia niin, että ne
tukevat kestävää ilmastopolitiikkaa.**


### Tavoite 2


### Valtion otettava vahva rooli suhdanteiden tasaamisessa


**1. Huonoina aikoina valtion on satsattava tulevaisuuteen merkittävillä
julkisilla investoinneilla.**


Kun kuluttajat ja yritykset säästävät, pitää valtion ja muun julkisen sektorin
toimia aktiivisesti.


**2. Hyvinä aikoina valtion taloutta on hoidettava tarkasti ja säästettävä myös
huonompia aikoja varten.**


Jotta valtiosta on vahvaksi toimijaksi myös huonoina aikoina, pitää hyvinä
aikoina elää säästäväisesti ja huomioida, että edessä on aina myös
taloudellisesti vaikeampia aikoja.


### Tavoite 3


### Vahvistetaan julkista taloutta korjaamalla rakenteita


**1. Kurotaan umpeen kestävyysvajetta uudistamalla yhteiskunnan rakenteita niin,
että samalla rahalla saadaan aikaan parempia palveluita.**


**2. Kuljetaan kohti kestävällä pohjalla olevaa julkista taloutta niin, että
samalla kavennetaan tuloeroja ja vähennetään köyhyyttä.**


**3. Kaikille hyvät palvelut turvataan ensisijaisesti huolehtimalla laajasta
veropohjasta ja toissijaisesti verotuksen kokonaistasoa korottamalla.
Yhteisöveroa ei tule alentaa.**


**4. Eläkejärjestelmän rahoitus turvataan, ja eläkemaksut korotetaan
välittömästi riittäviksi.**


**5. Otetaan käyttöön varallisuusvero.**


### Tavoite 4


### Tehdään työn tekemisestä kaikissa tilanteissa kannattavaa


**1. Otetaan käyttöön kaikille täysi-ikäisille maksettava perustulo, joka tekee
työn vastaanotosta kannattavaa.**


Kannatamme perustuloa, joka olisi vähintään nykyisen perusturvan tasoinen.
Perustulo lisää ihmisten mahdollisuutta päättää omasta elämästään. Se on myös
keino vähentää nykyisen sosiaaliturvajärjestelmämme byrokraattisuutta ja tehdä
työn vastaanottamisesta kannattavaa.


**2. Otetaan askelia kohti perustuloa parantamalla työtulojen, yrittäjätulojen
ja sosiaaliturvan yhteensovitusta.**


Nykyisiä sosiaaliturvaetuuksia muokkaamalla ja sovittamalla työnteko, yrittäjyys
ja sosiaaliturva nykyistä paremmin yhteen otamme jo askelia kohti perustuloa.
Poistetaan tuloloukut niin, että jokainen työtunti lisää käteen jääviä tuloja.
Otetaan käyttöön reaaliaikainen tulonseurantarekisteri mahdollistamaan
ajantasaisen tiedon omista tuloista sekä sen seuraamisen, mitä vaikutuksia
työtuloilla on etuuksiin. Varmistetaan, että työtulot eivät koskaan lykkää
sosiaaliturvan maksamista.


**3. Laajennetaan mahdollisuus osasairauspäivärahaan koskemaan kaikissa
työtilanteissa olevia osatyökykyisiä.**


**4. Nostetaan työkyvyttömyyseläkkeen ansaintarajaa ja tehdään siitä
vuosikohtainen.**


Muutos mahdollistaa mielekkäämmän työnteon työkyvyttömyyseläkettä menettämättä.
Tämä parantaa esimerkiksi vammaisten ja mielenterveyskuntoutujien asemaa.


**5. Kiinteistön ja asunto-osakkeen varainsiirtoverosta luovutaan.**


Varainsiirtovero vähentää ja hidastaa asuntokauppaa ja näin vaikeuttaa asunnon
vaihtamista tarkoituksenmukaisempaan ja työn perässä muuttamista. Vero
rankaiseekin erityisesti usein muuttavia. Sen sijaan kerätään enemmän
kiinteistöveroa.


### Tavoite 5


### Monipuoliset keinot käyttöön työllisyysasteen nostamiseksi


**1. Edistetään työelämässä jaksamista ja työn tasaisempaa jakautumista
parantamalla vaikutusmahdollisuuksia työaikoihin, työaikapankkeihin ja
-liukumiin sekä joustaviin työaikajärjestelyihin.**


**2. Helpotetaan osa-aikaista työskentelyä tilanteissa, joissa se edistää työssä
jatkamista tai ehkäisee työuran päättymistä tai keskeytymistä.**


**3. Nostetaan vanhuuseläkkeen alaikärajaa ja sidotaan se elinajanodotteeseen.**


Jotta eläkejärjestelmän ja hyvinvointivaltion rahoitus voidaan turvata elinajan
pidentyessä, on myös työvuosien osuutta elinajasta lisättävä sukupolvien välisen
oikeudenmukaisuuden turvaamiseksi. Samalla on varmistettava, että eläkeikärajaa
nostettaessa taataan riittävä taloudellinen turva myös niissä tilanteissa,
joissa ansiotyöstä joudutaan jäämään pois ennen vanhuuseläkeikää.


**4. Porrastetaan eläkemaksuja siten, että työnantajien alle 25-vuotiaista ja
yli 55-vuotiaista maksamia eläkemaksuja alennetaan merkittävästi. Tämä
kompensoidaan korottamalla maksuja 35-54-vuotiaista.**


**5. Tuetaan työnantajia osatyökykyisten palkkaamisessa, esimerkiksi korvaamalla
työnantajalle osa työntekijän sosiaaliturva- tai työeläkemaksusta.**


Yrittäjäksi ryhtyessään osatyökykyisellä tulee olla mahdollisuus vastaavan tuen
saamiseen itsensä työllistämiseen esimerkiksi korotettuna starttirahana.


**6. Nuorisotakuuta jatketaan ja kehitetään tutkimustiedon pohjalta ja sille
varataan kunnolliset resurssit.**


Ehkäistään syrjäytymistä takaamalla jokaiselle nuorelle kolmen kuukauden sisällä
työttömäksi jäämisestä opiskelu-, työpaja-, kuntoutus- tai työkokeilupaikka.
Tarjotaan työllistymiseen tukea, joka huomioi nuorten yksilölliset tarpeet.


**7. Vähennetään rekrytointi- ja työsyrjintää.**


Vähennetään rekrytointi- ja työsyrjintää tehokkaalla syrjinnän valvonnalla,
työnantajien tiedon lisäämisellä, työelämän yhdenvertaisuutta edistävien
keinojen käyttöönotolla ja parantamalla erityisesti syrjinnälle alttiisiin
ryhmiin kuuluvien työnhakijoiden ja -tekijöiden tietoisuutta oikeuksistaan.
Julkisissa työhönotoissa otetaan käyttöön anonyymi rekrytointi.


### Tavoite 6


### Parannetaan yrittäjyyden edellytyksiä


**1. Helpotetaan rahoituksen saamista yritystoiminnan eri vaiheissa.**


Rahoituksen löytymisen vaikeus haittaa yritystoiminnan aloittamista ja
kehittämistä. Erityisesti pienten yritysten edellytyksiä hyödyntää esimerkiksi
joukkovelkakirjalainoja rahoitusmuotona tulee edistää.


**2. Parannetaan pienten yritysten osallistumismahdollisuuksia julkisiin
hankintoihin.**


Julkisen sektorin hankkeisiin osallistuminen tarjoaa pienemmille ja kehittyville
yrityksille tärkeitä kasvun ja referenssien hankkimisen mahdollisuuksia.
Julkisten hankintojen jakamisella tarkoituksenmukaisella tavalla pienempiin
osiin parannetaan pienten yritysten mahdollisuutta osallistua
tarjouskilpailuihin. Markkinaoikeuden käsittelyjonot puretaan ja varmistetaan,
että käsittelyt eivät kestä kuukautta pidempään.


**3. Parannetaan yrittäjien ja itsensä työllistävien sosiaaliturvaa.**


Yrittäjyyden ja palkkatyön välillä tulisi pystyä liikkumaan joustavammin, ettei
sosiaaliturva katkea tilanteen muuttuessa.


**4. Työehtojen noudattamisen ja tehokkaan oikeussuojan takaamiseksi toteutetaan
järjestöjen oikeus ajaa ryhmäkannetta jäsentensä puolesta esimerkiksi
tilanteessa, jossa on suuri toimeksiantaja useita itsenäisiä ammatinharjoittajia
vastaan (esim. toimittajat, kääntäjät).**


**5. Sallitaan oluiden ja viinien ulosmyynti ravintoloista. Sallitaan
pienpanimoiden myydä tuotteitaan tuotantotilojen yhteydessä olevasta
myymälästä.**


**6. Vähittäiskaupan sekä palvelualojen liikkeiden aukiolorajoituksista
luovutaan.**


Samalla varmistetaan, että kauppakeskukset eivät saa velvoittaa niissä toimivia
liikkeitä olemaan auki koko kauppakeskuksen aukioloaikaa.


### Tavoite 7


### Luodaan uutta työtä


**1. Luodaan laaja vihreä investointistrategia. Perustetaan puhtaaseen energiaan
ja ympäristöteknologiaan panostava teollisuusrahasto tukemaan tutkimus- ja
kehitystoimintaa, yritysten perustamista sekä niiden kasvua ja
kansainvälistymistä.**


**2. Muutetaan yritystukijärjestelmiä niin, että suorien yritystukien sijaan
parannetaan pienten ja aloittavien yritysten toimintaedellytyksiä. Investointi-
ja tuotantotukien tilalle etsitään uudenlaisia keinoja synnyttää uusia
innovaatioita, esimerkiksi rahoittamalla ideakilpailuja ja kokeiluja.**


**3. Tehdään Suomesta ensimmäinen kivihiilestä luopuva maa investoimalla
puhtaaseen energiaan ja energiatehokkuuteen.**


Siirtämällä painopistettä tuontiriippuvaisista ja saastuttavista
energiamuodoista kotimaiseen uusiutuvaan energiaan ja
energiatehokkuusratkaisuihin lisäämme työllisyyttä Suomessa ja pienennämme
vaihtotaseen alijäämää.


**4. Luodaan Suomesta maailman johtava hoivapalveluiden ja -teknologian
kehittäjä ja viejä.**


Suomen väestön ikärakenteen muutos edellyttää maailman parhaiden
terveydenhuolto- ja hoivapalveluiden kehittämistä. Luodaan alasta menestyvä
vientituote muun muassa hoivateknologiaa kehittämällä.


**5. Tuetaan uusien työpaikkojen syntymistä mikro- ja pk-yrityksiin.**


Kehitetään työllistämiseen liittyviä sähköisiä palveluja ja helpotetaan
ensimmäisten työntekijöiden palkkaamista.


**6. Keskitytään valtion omistajaohjauksessa strategisesti tärkeiden yritysten
omistamiseen. Ei-strategisten yritysten omistamista vähennetään.**


### Tavoite 8


### Kitketään veroparatiisit ja yritysten veronkierto


**1. Yritysten omistusjärjestelyiden ja rahavirtojen läpinäkyvyyttä lisätään
maakohtaisen talousraportoinnin avulla.**


Tilinpäätösdirektiiviin tulee saada kaikille yrityksille aito maakohtaisten
tilinpäätöstietojen julkistamisvelvoite. Maakohtaisen raportoinnin edistämisessä
tulee valtionyhtiöiden näyttää esimerkkiä. Tällä saralla Suomen on oltava
EU-sääntelyssä eturintamassa.


**2. Yritysten verotietojen automaattisesta tietojenvaihdosta neuvotellaan
globaali ja ensi vaiheessa EU:n laajuinen automaattisen tiedonvaihdon sopimus.**


Jos omistus ja rahavirrat jäävät piiloon emme näe, miten pääomavirrat
monikansallisten yritysten sisällä liikkuvat ja kuka käyttää veroparatiiseja.



3. Hankintadirektiiviin säädetään mahdollisuus käyttää kilpailutuskriteerinä
tilinpidon läpinäkyvyyttä ja olla käyttämättä veroparatiiseja hyödyntäviä
yrityksiä. Suomen tulee ajaa tätä Euroopan komission ja neuvoston suuntaan.


4. Perustetaan julkinen rekisteri yritysten tosiasiallisista omistajista ja
merkittävien säätiöiden hallituksissa istuvista jäsenistä ja heidän
kytköksistään. Hallintarekisteristä luovutaan.


5. Tehdään listaus veroparatiiseiksi katsotuista maista. Listaa käytetään
esimerkiksi ohjaamaan valtion ja eläkeyhtiöiden sijoitustoimintaa
vastuullisemmaksi sekä veroparatiisivapaiden hankintojen teossa.


6. Edistetään kansainvälistä sääntelyä siirtohinnoittelulle.


7. Kilpailulainsäädäntöön on lisättävä mahdollisuus sulkea veronkiertoon tai
lahjontaan syyllistynyt yritys julkisen kilpailun ulkopuolelle.



## Tasa-arvoista hyvinvointia ja laadukasta palvelua


Tulo-, varallisuus- ja hyvinvointieroja on kavennettava ja niiden syntymistä
ehkäistävä ennalta. Vihreät ei hyväksy eriarvoisuuden kasvua. Liian usein
hyvinvoiva ei enää tunnista ympärillään olevaa pahoinvointia, vaan sosiaalinen
etäisyys on revennyt suureksi. Yhteiskunnan jakautuminen niihin, joilla on
paljon, ja niihin, joilla ei ole mitään, on pysäytettävä.


Tasa-arvoisimmat yhteiskunnat pärjäävät parhaiten, ja heikompiosaisten aseman
parantaminen hyödyttää koko yhteiskuntaa. Kaikilla tulee olla yhdenvertaiset
mahdollisuudet hyvään elämänlaatuun, koulutukseen ja toimeentuloon. Perusturvaan
kuuluu riittävä sosiaaliturva ja kattavat julkiset palvelut. Kaikessa
politiikassa tulee ajatella vaalikautta pidempiä vaikutuksia. Huono-osaisuuden
kierteisiin ja kasautumiseen pitää puuttua ennen kuin syntyy tarve kalliimmille
korjaaville toimenpiteille.


Terveyseroja kavennetaan vahvistamalla ennaltaehkäisyä ja perusterveydenhoitoa.
Julkista terveydenhuoltoa on kehitettävä siten, että se takaa tasavertaisen
laadukkaan terveydenhuollon kaikille. Varakkaiden pako yksityisten
palveluntarjoajien asiakkaiksi ei saa jatkua eikä levitä muihin palveluihin,
vaan julkisen terveydenhuollon on oltava tasavertaista ja laadukasta niin
heikompiosaisille kuin varakkaammillekin.


Terveydenhuollon on otettava huomioon eri ikäryhmät ja ihmisten erityistarpeet.
Tyoterveyshuoltoa kehitetään palauttamalla se alkuperäiseen tehtäväänsä
ennaltaehkäisyyn ja tyohyvinvoinnin kehittämiseen. Työttömien terveydenhuollossa
painotetaan työkykyä ylläpitäviä palveluja. Ammattikorkeakouluopiskelijat on
liitettävä yliopisto-opiskelijoiden kanssa yhteisen terveydenhuollon piiriin.


Vihreiden tavoitteena on kuntarakenne, joka mahdollistaa riittävien ja
laadukkaiden peruspalvelujen järjestämisen. Erityisesti suurten kaupunkien ja
maakuntakeskusten menestyminen on tärkeää talouden uudistumiselle ja
työpaikkojen syntymiselle. Rakennetaan lisää kohtuuhintaisia asuntoja, jotta
asunnottomuus ja asumisen kalleudesta johtuva köyhyys vähenee. Suurten
kaupunkiseutujen pitää ottaa lisää vastuuta kohtuuhintaisten vuokra-asuntojen
rakennuttamisesta. Järkevällä asuntorakentamisella ja laajemmin
kaavoituspolitiikalla ehkäistään asuinalueiden ja koulujen eriytymistä.


### Tavoite 1


### Kavennetaan tulo- ja varallisuuseroja


Tulo- ja varallisuuserojen kaventamisen pitää olla politiikan keskeisiä
tavoitteita, sillä tasa-arvoisuus lisää hyvinvointia. Ihmisellä on oikeus
tavoitella menestystä ja varakkuuttakin, mutta hyvä yhteiskunta tasaa eroja
ihmisten välillä verotuksen ja tulonsiirtojen kautta.



1. Tasataan tuloeroja huolehtimalla kokonaisveroasteen progressiosta.
Pääomatulojen verotusta kiristetään ja muutetaan entistä progressiivisemmaksi.


2. Korotetaan suurten omaisuuksien perintöveroa.



Ihminen, joka saa suuren perinnön kykenee maksamaan saamastaan omaisuudesta
kohtuullisesti yhteiseen pottiin.



3. Edistetään sosiaalista asuntotuotantoa, kohtuuhintaisten vuokra-asuntojen
rakentamista ja opiskelija-asuntotuotantoa.


4. Omistusasumisen verotukia on edelleen asteittain karsittava tavoitteena
vuokra- ja omistusasumisen tasavertainen kohtelu.


5. Parannetaan yksin asuvien asemaa pienten ja kohtuuhintaisten asuntojen
tuotantoa tukemalla ja yhdenvertaistetaan lainsäädäntöä, joka nykyisellään
kohtelee yksin asuvia epätasa-arvoisesti yhdessä asuviin verrattuna.



### Tavoite 2


### Kavennetaan terveys- ja hyvinvointieroja


**1. Panostetaan ennaltaehkäisyyn ja varhaiseen tukeen.**


Parannetaan sosiaali- ja terveydenhuollon kykyä tunnistaa ajoissa riskejä ja
ongelmia.


**2. Vahvistetaan julkisia palveluita viemällä sote-uudistus loppuun ja
huolehtimalla demokraattisen kontrollin säilymisestä.**


Sosiaali- ja terveydenhuollon ohjaus tulee demokratisoida. Tämä toteutetaan
valitsemalla uusien suurpiirien päättävät elimet suorilla vaaleilla.
Suurpiireille annetaan verotusoikeus. Sote-alueiden toimeenpanossa on
varmistettava, että hankinnat eivät aiheuta tuotannon keskittymistä, vaan ne
tehdään siten, että myös pienet yritykset ja järjestöt pystyvät säilymään
tuottajina. Hyvinvointipalvelut tuotetaan ensisijaisesti julkisesti.


**3. Tiivistetään sosiaalihuollon, perusterveydenhoidon ja erikoissairaanhoidon
yhteistoimintaa.**


**4. Puretaan terveydenhoidon rahoituksen monikanavaisuus**.


Pitkällä aikavälillä kaikki terveydenhuollon ohituskaistat pitää poistaa ja
yhdistää terveydenhuolto yhdeksi laadukkaaksi ja helposti saavutettavaksi
julkiseksi palveluksi eri puolilla maata.


Rahoituksen monikanavaisuuden purku on tässä ensiaskeleita; eri toimijoille ei
pitäisi tulla hyötyä siitä, että ihmisiä pallotellaan luukulta toiselle.


**5. Vahvistetaan julkista terveydenhuoltoa poistamalla Kela-korvaukset
yksityiseltä terveydenhuollolta ja siirtämällä rahat julkisen terveydenhuollon
parantamiseen.**


Kela-korvausten poisto tehdään porrastetusti ja huomioiden erityisesti
erityisalat kuten psykoterapia, lapsettomuushoidot, hammashuolto,
silmälääkäripalvelut ym.


**6. Vahvistetaan hoitoketjujen toimivuutta velvoittamalla eri toimijat
rakentamaan hoitokokonaisuus yhdessä esimerkiksi mielenterveys- ja
päihdepalveluissa.**


**7. Huumausainepolitiikan painopiste siirretään rangaistuksista haittojen
vähentämiseen.**


Rikoslaissa huumausaineiksi määriteltyjen laittomien päihteiden käytöstä ja
hallussapidosta omaan käyttöön ei pidä rangaista. Lisäksi päihdeongelmaisten
kuntoutukseen on kohdennettava lisää resursseja.


### Tavoite 3


### Huolehditaan heikommassa asemassa olevista



1. Parannetaan oppilas- ja opiskelijahuoltoa (mm. terveydenhoito-, kuraattori-
ja psykologipalvelut) ja taataan laadukkaat lasten ja nuorten
mielenterveyspalvelut koko Suomessa.


2. Korjataan sisäilmaongelmaiset koulut ja päiväkodit, jottei lapsille tule
elinikäistä terveyshaittaa.


3. Mahdollistetaan paperittomien siirtolaisten pääsy myös kiireettömään
terveydenhuoltoon.


4. Tuetaan julkisin varoin ruokapankkien perustamista.



Ruokapankit hyödyntävät kauppojen ja tuottajien ylijäämäruokaa ja tarjoavat sen
järjestöille eteenpäin jaettavaksi ruokaköyhyyden torjumiseksi.


**5. Uudistetaan hankintalakia niin, että haavoittuvien ryhmien kuten vammaisten
asumispalvelut voidaan jättää kilpailutuksen ulkopuolelle.**


Avointa kilpailutusmenettelyä ei tule soveltaa vammaisten asumiseen liittyvien
palvelujen järjestämiseen.


**6. Korvataan työhistoriaa vailla oleville kansaneläkkeenä maksettava
työkyvyttömyyseläke samansuuruisella tuella, johon ei liittyisi rajoituksia
omien tulojen hankkimiselle.**


Uudistus auttaa pitkäaikaissairaita ja niitä, joilla on pysyvä vamma.


**7. Vähennetään lapsiperheköyhyyttä kohdennetuilla toimilla.**


Lapsiperheköyhyys aiheuttaa periytyviä tuloeroja. Huomioidaan muun muassa tuen
tarpeessa olevat yksinhuoltajaperheet.



8. Luovutaan alle 25-vuotiaiden yhteishakuvelvoitteeseen liittyvästä
toimeentulotuen ja työttömyysturvan leikkurista.


9. Julkisten saatavien perintä keskitetään julkiselle taholle. Otetaan käyttöön
mekanismi, jollavelkojen kasaantuminen voidaan havaita ajoissa ja velkakierteen
kiihtyminen katkaista.


10. Luodaan kattava väkivallan uhrien palvelujärjestelmä, jossa on riittävä
asiantuntemus erityisen haavoittuvassa asemassa olevista uhreista. Turvakotien
määrää nostetaan selvästi.


11. Tuetaan nuorten asumisohjausta, jotta myös ne nuoret, jotka ovat jo
menettäneet mahdollisuutensa avoimilla asuntomarkkinoilla, voisivat jatkaa
elämäänsä.


12. Kannabiksen käytön ja omaan käyttöön tapahtuvan hallussapidon sekä
kasvatuksen rikosoikeudellisesta rangaistavuudesta on luovuttava.



### Tavoite 4


### Laadukas vanhustenhoito


Vanhuus ei ole sairaus, vaan elämänvaihe, jossa ihmisten aktiivisuutta ja
omatoimisuutta tulee tukea.



1. Varmistetaan, että vanhuspalveluiden järjestämisessä otetaan aina huomioon
ihmisen oma tahto.


2. Siirretään omaishoidontuki Kelan maksettavaksi. Omaishoidontuen määrärahojen
riittävyydestä on huolehdittava.


3. Kehitetään omaishoitajajärjestelmää takaamalla omaishoitajille tarvittava
kokonaisvaltainen tuki. Jaksamista tuetaan mm. takaamalla riittävät vapaapäivät
sekä järjestetään toimivia sijaishoitojärjestelyjä omaishoidettaville.


4. Huolehditaan hoitajamitoitusta koskevien vanhuspalvelulain normien
toteutumisesta kunnissa.


5. Lisätään geriatrien ja muistihoitajien määrää perusterveydenhuollossa.



Näin varmistetaan ikääntymisen aiheuttamien sairauksien varhainen löytyminen ja
ymmärrys ihmisen moninaisuudesta ja elämänkaaren vaikutuksesta vanhuudessa.


**6. Pidetään kiinni siitä periaatteesta, että ihmisellä on oikeus asua kotona
mahdollisimman pitkään sekä saada kotona asumiseen riittävä apu ja tuki tai
hakeutua halutessaan muunlaiseen asumismuotoon.**


Kaikissa tapauksissa taataan oikeus riittävään apuun ja tukeen aina
saattohoitoon asti. Hänellä tulee halutessaan olla oikeus myös saada
saattohoitoa kotona.


**7. Parannetaan vanhusten mahdollisuuksia omatoimiseen ja onnelliseen elämään
tarjoamalla laadukasta ennaltaehkäisevää kuntoutusta ja siten estämällä
laitostuminen.**


## Tieto, sivistys ja kulttuuri Suomen valttikortteina


Koulutus ja sivistys luovat oikeudenmukaisempaa ja tasa-arvoisempaa maailmaa.
Vihreä hyvinvointivaltio rakentuu osaavien ja koulutettujen kansalaisten varaan.
Tasa-arvoinen, monipuolinen ja laadukas koulutus on globaalissa kilpailussa
väestöltään pienen Suomen valttikortti ja hyvinvointivaltion peruspilari.
Vihreiden mielestä kannattaa panostaa lisää rahaa taiteeseen, tieteeseen,
koulutukseen ja sivistykseen. Niistä löytyvät Suomen vahvuudet.


Maailmanlaajuinen koulutustason nousu asettaa yhä kovenevia laatuvaatimuksia
myös Suomen koulutusjärjestelmälle. Hyvä järjestelmä tukee tasapainoisten,
sivistyneiden yksilöiden kasvua ja valmentaa vastaamaan maailman muutokseen.
Suomalaisen koulutuksen menestystarinan jatkaminen edellyttää huomattavaa
lisärahoitusta kaikkien asteiden koulutukseen. Koulutuksen lisäksi henkiselle ja
ruumiilliselle hyvinvoinnille tärkeää ovat mahdollisuudet osallistua kulttuurin
tekemiseen ja sen kuluttamiseen. Liikunta on peruskunnon ylläpitämisen kautta
tärkein elintasosairauksien estäjä. Liikunnan edistäminen ja harrastuksen
mahdollistamien kaikille on investointi yhteisön hyvinvointiin ja työelämässä
jaksamiseen.


Vihreiden mielestä koulutuksen tulee elää ympäröivän maailman muutoksen mukana.
Nykypäivä, tulevaisuudesta puhumattakaan, ei enää rakennu paperin ja
auktoriteettien saneleman tiedon varaan. Siksi kaikilla koulutusasteilla tulee
voimakkaasti nopeuttaa tieto- ja viestintätekniikan hyödyntämistä muun muassa
laajentamalla tietotekniikan opetusta ja ottamalla mahdollisimman laajasti
käyttöön sähköisiä oppimateriaaleja. Samalla koulu- ja opiskelumaailma tulee
demokratisoida, jotta koulutus kykenee antamaan entistä paremmat valmiudet
aktiiviseen osallisuuteen demokraattisessa Suomessa.


### Tavoite 1


### Kaikille taloudellinen mahdollisuus keskittyä opintoihin elämäntilanteesta riippumatta


**1. Koulutus säilytetään maksuttomana.**


Tutkintoon johtavan koulutuksen tulee jatkossakin olla maksutonta kaikilla
koulutusasteilla, eikä ulkomaalaisiltakaan opiskelijoilta tule periä
lukukausimaksuja. Koulutuksen maksuttomuus tarkoittaa myös sitä, että
esimerkiksi toisen asteen oppikirjojen ja materiaalien sekä ylioppilaskokeiden
tulee olla maksuttomia.



2. Vanhempien tulojen vaikutus poistetaan itsenäisesti asuvien 18 vuotta
täyttäneiden toisen asteen opiskelijoiden opintotuesta.


3. Opintotuki uudistetaan täysipäiväisen opiskelun mahdollistavaksi.



Opintorahaa ja asumislisää tulee korottaa siten, että opiskelu on mahdollista
täysipäiväisesti lukukausien aikana ilman tarvetta opintojen ohella tehtävälle
ansiotyölle. Opintotuen lainapainotteisuutta ei tule lisätä eikä sen saamisen
ehtoja kiristää. Pitkällä aikavälillä on siirryttävä kaikille yhteiseen
perustuloon.


**4. Opiskelijoiden sosiaaliturva kehitetään sopeutumaan kaikenlaisiin
elämäntilanteisiin.**


Opiskelijalapsiperheiden köyhyyteen tulee pureutua parantamalla perheellisten
opiskelijoiden sosiaaliturvaa esimerkiksi huoltajakorotuksella.
Korkeakouluopiskelijoiden kohtelu sairauspäivärahan osalta tulee kohtuullistaa
ja osa-aikainen opiskelu mahdollistaa perheellisille ja sairauspäivärahalla
oleville opiskelijoille.


### Tavoite 2


### Onnistuminen ja erehtyminen opintopolulla kuuluvat kaikille


Väärän opintovalinnan tekemisestä ei tulisi rangaista, vaan siirtymistä
suuntausten välillä tulisi pikemminkin helpottaa ja nopeuttaa.


**1. Korkeakoulujen opiskelijavalintamenetelmät uudistetaan.**


Korkeakoulujen pääsykokeiden tulee perustua nykyistä enemmän soveltuvuuden kuin
pelkän ulkoaopettelemiskyvyn mittaamiseen. Uudenlaisten valintamenetelmien -
kuten soveltuvuuskokeiden ja suurten verkkokurssien - käyttöä tulee laajentaa
opiskelijavalinnoissa.


**2. Oppilaitoksille luodaan kansalliset pelisäännöt opintoalalta toiselle
vaihtavien opiskelijoiden hakumenettelyyn.**


Ihmisten kouluttaminen heidän haluamilleen aloille tuottaa korkeampaa osaamista
ja hyvinvointia. Yksi väärä valinta opintopolulla ei saa muodostua esteeksi
omalle alalle kouluttautumiselle, vaan oppilaitosten välille täytyy muodostaa
selkeät pelisäännöt koulutusohjelmasta toiseen vaihtamiseen käytettäville
siirtymäväylille sekä lisätä joustavia opintojen suorittamisen tapoja.


**3. Panostetaan lisää opintoprosesseihin ja opiskelijapalveluihin**.


Kaikilla on oltava mahdollisuus opiskella tutkintonsa oman työuransa kannalta
tarkoituksenmukaisessa ajassa sekä ilman kohtuutonta viikoittaista työmäärää
opintoaikojen rajauksen sitä estämättä. Tämä edellyttää lisärahaa niin
opetukseen kuin tukitoimintoihinkin, kuten opintopsykologeihin ja -ohjaajiin
sekä lisää joustavia opintojen suorittamisen tapoja.



4. Kaikilla koulutusasteilla tulee varmistaa yhdenvertainen koulutukseen pääsy
ja mahdollisuudet edetä koulutuksessa ilman syrjintää.


5. Turvataan opintoalaa vaihtavien ja toista tutkintoa suorittavien
opiskelijoiden oikeus opintotukeen.



### Tavoite 3


### Suomesta maailman osaavin ja innovatiivisin kansa


**1. Korkeakoulujen tulosten mittaaminen muutetaan laatuperustaiseksi.**


Tutkintojen tai opintopisteiden tehtailu ei ole yksistään merkki laadukkaasta
koulutuksesta. Korkeakoulujen rahoituksessa laadullisille mittareille tulee
antaa suurempi painoarvo.


**2. Putkimaisesta tutkintotuotannosta siirrytään kompetenssipohjaiseen
koulutukseen.**


Muodollisen tutkinnon merkitys osaamisen takeena vähenee tulevaisuudessa.
Korkeakouluissa on voitava suorittaa nykyistä monimuotoisempia
opintoyhdistelmiä, jotta opiskelijat voivat varautua parhaaksi katsomallaan
tavalla tulevaisuuden osaamistarpeisiinsa.


**3. Vahvistetaan mahdollisuutta koulutukseen työttöminä ja työn ohella.**


Toimialoja syntyy ja hiipuu, mikä näkyy vanhojen työpaikkojen katoamisena ja
uusien työpaikkojen syntymisenä. Jatkuva kouluttautuminen ja oppimisen kulttuuri
pitää yllä monipuolista taitotasoa sekä valmiutta kouluttautua uusille aloille.
Työnantajien ja valtion tulee mahdollistaa taloudelliset ja ajankäytölliset
edellytykset elinikäiselle oppimiselle niin vakituisessa tai määräaikaisessa
työsuhteessa kuin yrittäjänäkin toimiville.


**4. Hallitukselle valitaan neuvoa-antava tiedepoliittinen
asiantuntijatyöryhmä.**


Sivistysvaltiossa poliittisten päätösten tulisi perustua voimakkaammin
tutkimustietoon. Maamme korkeinta demokraattista päätäntävaltaa käyttävällä
johdolla tulee olla mahdollisuus hyödyntää uusinta tutkimustietoa.
Asiantuntijatyöryhmä toimii myös suomalaisen korkeakoulumaailman sekä päättäjien
yhteistyön välittäjänä.


### Tavoite 4


### Suomalainen tiede ja taide pidettävä korkeatasoisena



1. Nostetaan korkeakoulujen perusrahoitusta ja vahvistetaan tieteentekijöiden ja
taiteilijoidentaloudellista asemaa.


2. Demokratiaa ja yhteisöllisyyttä lisätään koulutuksen kaikilla tasoilla.



Jäykät ylhäältä päin sanellut rakenteet ja tutkimuksen suunnat estävät
ennalta-arvaamattomien tutkimussuuntien löytymisen ja hidastavat koulutuksenkin
kehittymistä. Erityisesti yliopistojen tulee olla herkkiä erilaisille
yhteiskunnan muutoksille, mutta tarkastella niitä kriittisesti.


**3. Edistetään korkeakoulujen ja yhteiskunnan kansainvälistymistä.**


Maailman parasta tiedettä tai innovaatioita ei voi synnyttää ilman
kansainvälistä verkostoitumista, eikä kakkosluokan osaamisella pärjätä
globaalissa taloudessa ja tieteessä. Korkeakouluihin on houkuteltava
opiskelijoita, tutkijoita ja henkilökuntaa kaikkialta maailmasta, ja heidän
kotoutumistaan suomalaiseen yhteiskuntaan on tuettava. Suomalaisten
opiskelijoiden, tutkijoiden ja henkilökunnan kansainvälistymismahdollisuuksia on
lisättävä. Samalla suomen ja ruotsin on säilyttävä opetuksen ja tutkimuksen
kielenä.


**4. Tekijänoikeusoikeuslainsäädäntö tulee valmistella tekijöiden, kuluttajien
ja välittäjien yhteistyöllä.**


Tekijänoikeuksien alaisten teosten käyttöä pitää helpottaa kuitenkin siten, että
tekijöille taataan oikeus saada korvaus työstään. Tekijänoikeuksien ja
tekijänoikeuden lähioikeuksien kestoa ei pidä kasvattaa, sillä pidennykset
tekijänoikeuksien kestoon ovat tulonsiirtoa isoille mediayhtiöille.


Kuluttajille pitää määritellä oikeudet hankkimiensa teosten käyttöön.


**5. EU:ssa julkisella tuella tehty tutkimus on julkaistava open access (avoimen
saatavuuden) julkaisussa.**


### Tavoite 5


### Yhdenvertaiset oikeudet liikuntaan, kulttuuriin ja sivistykseen turvattava


Fyysinen ja psyykkinen hyvinvointi parantavat sekä elämänlaatua että laskevat
sairaanhoidon kustannuksia.


**1. Kulttuurin ja urheilun muotoja tuetaan tasapuolisesti.**


Vilkkaalla kulttuuri- ja urheiluelämällä on itseisarvo riippumatta sen
kaupallisesta kannattavuudesta. Erilaisia kulttuurin ja urheilun muotoja, myös
marginaalisia ja uusia, tulee tukea valtion ja kuntien varoista sekä niiden
tiloissa. Kulttuurin ja taiteen vapaan kentän toiminta on turvattava. Kulttuurin
ja liikunnan tukemisessa otetaan huomioon sukupuolten tasa-arvo sekä sukupuolen
ja seksuaalisuuden monimuotoisuus.


**2. Liikunta- ja kulttuuripalveluiden laatu on varmistettava. Niitä
suunniteltaessa huomioidaan erityisryhmien tarpeet, jotta vähemmän palveluita
käyttävät ryhmät saadaan mukaan.**


**3. Varmistetaan, että kirjasto voi uudistua ja tarjota jatkossakin sivistystä
kansalle.**


Kirjastojen toimintaa on kehitettävä vastaamaan digitalisoitumisen haasteisiin
esteettömyys huomioiden. Kirjastojen on kehitettävä e-kirjojen jakelua sekä
tuotava valtion ja kunnan asiakirjat sekä tietokannat helposti saataville.
Kirjastoja tulee kehittää entistä enemmän myös osallisuuden, yhteisöllisyyden ja
julkisen tiedottamisen paikkana. Muun muassa yhteisötiedottamiseen on annettava
koulutusta ja tukea. Varmistetaan lähikirjastojen säilyminen valtion
erityistukien avulla.


**4. Vapaa sivistystyö turvataan.**


Kansalais- ja kansanopistojen tehtävänä on sivistyksen ja sosiaalisen pääoman
lisääminen. Erityisesti niiden pitää keskittyä väestöryhmiin, jotka eivät ole
muun koulutuksen piirissä.


### Tavoite 6


### Kehitetään varhaiskasvatusta ja peruskoulua tasa-arvoisemmiksi


**1. Erityistä tukea tarvitsevien alueiden kouluja on tuettava kohdennetusti.**


Peruskoulujen eriytyminen hyviin ja huonoihin kouluihin on pysäytettävä.
Suurempaa tukea tulee antaa kouluille, joiden oppilaiden vanhemmissa on
esimerkiksi keskimääräistä enemmän työttömiä ja maahanmuuttajataustaisia.


**2. Turvataan pienet ryhmäkoot sekä päivähoidossa että peruskoulussa.**


**3. Turvataan subjektiivinen päivähoito-oikeus ja pidetään kiinni maksujen
porrastamisesta tulojen mukaan.**


Laadukas varhaiskasvatus ja tarvittaessa kokopäiväinen päivähoitopaikka on
lapsen subjektiivinen oikeus riippumatta vanhempien elämäntilanteesta. Lisätään
korkeamman maksun maksuluokkia päivähoitomaksuportaikon yläpäähän.


**4. Uudistetaan opetussuunnitelmat nyky-Suomen tarpeisiin.**


Nyky-yhteiskunnan vaatimuksiin tulee vastata tietotekniikan opetuksen
sisällyttämisellä jo varhaiskasvatukseen ja alakouluun. Moniarvoisessa Suomessa
eriytetystä oman uskonnon opetuksesta tulee siirtyä kaikille oppilaille
yhteiseen maailmankatsomustietoon. Myös venäjän kielen tarjontaa kouluissa tulee
lisätä ja parantaa huomattavasti.


**5. Siirrytään sähköisiin oppimateriaaleihin ja uudenlaisten opetusmuotojen
hyödyntämiseen.**


Siirtyminen avoimiin ja sähköisiin oppimateriaaleihin säästää kustannuksia ja
valmistaa kaikilla asteilla oppilaiden ja opiskelijoiden valmiuksia toimia
tietoyhteiskunnassa. Verkko-opetuksella koulutustarjontaa voidaan laajentaa ja
opintojen joustavuutta parantaa. Valtion tulee panostaa avoimien
oppimateriaalien tuottamiseen.


**6. Kasvatuksessa huomioidaan sukupuolten moninaisuus ja sen tiedostaminen.
Sukupuoleen perustuvista ryhmäjaoista opetuksessa luovutaan.**


Sukupuolisensitiivinen, sukupuolten valtaeroja purkava ja sukupuolten
moninaisuuden huomioon ottava ihmisoikeuskasvatus on sisällytettävä
opetussuunnitelmiin kaikille tasoille. Väkivallan vastainen kasvatus on
aloitettava jo varhaiskasvatuksessa ja tätä on jatkettava läpi koko
koulutusjärjestelmän.


**7. Kouluista on luotava demokraattisia yhteisöjä.**


Koulujen pitää olla demokraattisia yhteisöjä. Lapsille ja nuorille on annettava
valtaa ja vastuuta heidän ikänsä karttuessa. Vanhemmat pitää saada mukaan
kouluyhteisöön oppilaiden ja koko koulun henkilökunnan kanssa.


**8. Puretaan koulutuksen sukupuolittuneisuutta ja periytyvyyttä.**


Koulutusvalinnat eivät saa riippua sukupuolesta tai vanhempien koulutustasosta.
Varhaiskasvatuksesta alkaen kaikilla koulutusasteilla tulee tukea lasten ja
nuorten omia valintoja, uskallusta tehdä epätyypillisiä valintoja sekä olla
välittämättä sukupuoleensa tai taustaansa liittyvistä ennakko-oletuksista.


### Tavoite 7


### Laadukas ja saavutettava toisen asteen koulutus


**1. Taataan kaikille toisen asteen koulutuspaikka.**


Heikosta kielitaidosta tai oppimisvaikeuksista kärsiville tulee järjestää
nivelvaiheen koulutusta toiselle asteelle siirtymisen helpottamiseksi. Toisen
asteen koulutuspaikkojen määrä tulee sopeuttaa alueen ikäluokkien kokoon ja
koulutustarpeisiin.


**2. Puolitetaan opintojen keskeyttäminen toisella asteella.**


Opiskelijoiden tukipalveluita ja opinto-ohjausta tulee parantaa, jotta opintojen
keskeyttäminen vähenee. Koulumuotoiselle opiskelulle tulee tarjota laajemmin
vaihtoehtona nykyistä helpommin saavutettavaa oppisopimuskoulutusta. Kehitetään
mahdollisuutta suorittaa toisen asteen opinnot tarkoituksenmukaisella
yhdistelmätutkinnolla.


**3. Varmistetaan, että toisen asteen koulutus tukee aiempaa paremmin
jatko-opintoihin siirtymistä.**


## Ihmisoikeuksia kunnioittava, yhdenvertainen ja demokraattinen yhteiskunta


Vihreille tasa-arvo tarkoittaa jokapäiväistä tapaa kohdata toinen ihminen. Se ei
ole abstrakti käsite, jonka mukaan jokainen olisi vain syntyessään
tasa-arvoinen. Emme halua pelkästään, että kaikille taataan tasa-arvoiset
mahdollisuudet; me haluamme myös, että jokapäiväinen elämä on tasaarvoista.
Niinpä jokaisella ihmisellä on oikeus yhteiskunnan tasa-arvoiseen jäsenyyteen.
Kaikki kuuluvat johonkin vähemmistöön, mutta yhdenvertaisuudesta hyötyvät myös
enemmistöt. Yhdenvertaisuus merkitsee kaikille vapautta olla oma itsensä.


Pidämme oikeudenmukaisena sellaista yhteiskuntaa, jossa mahdollisuudet ovat
tasa-arvoisia, ja jossa tasa-arvo sekä yhdenvertaisuus toteutuvat myös
käytännössä. Vihreät on feministinen puolue, joka edellyttää, että kaikessa
päätöksenteossa arvioidaan sukupuolivaikutukset ja sosiaaliset vaikutukset.


Vihreiden demokratiakäsityksen mukaan valta kuuluu kaikille, ei ainoastaan
täysi-ikäisille kansalaisille, jotka pääsevät ajoittain äänestämään. Tavoitteena
on, että jokainen voi kantaa vastuuta yhteiskunnasta ja ympäristöstä, osaa
vaatia ja käyttää valtaa ja kokee olevansa osallinen itseään ja yhteiskuntaa
koskevaan päätöksentekoon.


### Tavoite 1


### Kaikkien sukupuolten tasa-arvoa on parannettava ja sukupuoleen perustuva syrjintä lopetettava purkamalla sitä tukevia rakenteita


**1. Vanhemmuuden kustannukset muutetaan jaettaviksi kaikkien työnantajien
kesken siirtämällä ne suoraan Kelan maksettaviksi.**


**2. Edistetään vanhempainvapaiden tasaisempaa käyttöä sukupuolten kesken
ottamalla käyttöön 6+6+6-malli.**


6+6+6-mallissa molemmille vanhemmille kuuluu kuusi kuukautta vanhempainvapaata
ja kolmas kuuden kuukauden jakso on vapaasti vanhempien kesken jaettavissa.



3. Suomen aborttilainsäädäntö on uudistettava siten, että turvataan koko maassa
riittävät neutraalit keskustelupalvelut sekä tuki naisen omalle ratkaisulle.


4. Uudistetaan sukupuolen juridista vahvistamista ja sukupuolen korjaushoitoja
koskeva lainsäädäntö ihmisoikeusperustaisesti ja korjataan muut transihmisiin
kohdistuvat ihmisoikeusloukkaukset.



Juridinen ja lääketieteellinen sukupuolen korjaus erotetaan toisistaan ja
juridisen sukupuolen perustaksi otetaan henkilön oma ilmoitus ja itsemäärittely.
Lisääntymiskyvyttömyysvaatimus, naimattomuusvaatimus, lääketieteelliset ehdot ja
vaatimus pysyvästä sukupuoliroolissa elämisestä poistetaan sukupuolen
vahvistamisen ehdoista. Sukupuolen korjaushoidot on mahdollistettava myös
niille, jotka eivät tunne sopivansa kaksijakoiseen sukupuolimalliin. Otetaan
käyttöön mahdollisuus ilmoittaa juridiseksi sukupuolekseen määrittelemätön
sukupuoli.


Intersukupuolisten lasten hoidot arvioidaan ja niistä annetaan yhtenäinen,
ihmisoikeuslähtöinen ohjeistus, joka perustuu uusimpaan tutkimus- ja
kokemustietoon. Lasten ruumiillinen koskemattomuus turvataan ja tarpeeton
sukuelinkirurgia lopetetaan. Neuvoloissa osataan kohdata intersukupuolisuutta ja
tukea intersukupuolisen lapsen vanhempia.



5. Samapalkkaisuusohjelmaa edistetään aktiivisesti ja tasa-arvosuunnitelmat
toteutetaan sukupuolten välisten palkkaerojen kaventamiseksi.


6. Kaikille julkisille päätökösille tehdään sukupuolivaikutusten arviointi.



Tasa-arvoon vaikutetaan kaikessa päätöksenteossa, rekrytoinneissa ja
budjetoinneissa. Tasa-arvovaikutukset tulee arvioida kaikessa julkisessa
toiminnassa.



7. Pörssiyhtiöiden hallituksiin sovelletaan 40 prosentin sukupuolikiintiötä.


8. Suomi ratifioi ja toteuttaa Euroopan neuvoston naisiin kohdistuvan väkivallan
ja perheväkivallan vastaisen yleissopimuksen.



Valtion tulee varata riittävät resurssit sopimuksen edellyttämiin toimiin ja
palveluihin mm. kattavan turvakotiverkoston, matalan kynnyksen tukikeskusten,
valtakunnallisen ympärivuorokautisen auttavan puhelimen ja lähisuhdeväkivallan
vastaista työtä koordinoivan toimielimen perustamiseen. Tämän toimielimen
toiminnassa on huomioitava väkivallan tekijöiden ja uhrien sukupuoleen ja
perheen sisäiseen asemaan liittyvät erityispiirteet. Seksuaalirikoksista ja
ihmiskaupasta saatavia tuomioita tulee kiristää.


### Tavoite 2


### Kaikkia parisuhde- ja perhemuotoja kohdeltava yhdenvertaisesti


**1. Säädetään tasa-arvoinen avioliittolaki, joka antaa sukupuoleen katsomatta
parille samat oikeudet ja velvollisuudet.**


Helpotetaan samaa sukupuolta olevien parien vanhemmuuden tunnustamista.



2. Poistetaan lainsäädännöstä esteitä tasa-arvoiselle vuorovanhemmuudelle.


3. Muutetaan perhevapaajärjestelmää siten, että se huomioi monimuotoisten
perheiden erityistilanteet.


4. Poistetaan yleisestä asumistuesta puolison tulojen vaikutus. Lisätään
asumistuessa kuntakohtaista vaihtelua, jotta kasvukeskuksissa ihmiset pääsevät
pois toimeentulotuelta.


5. Monivanhempaiset perheet tunnustetaan lainsäädännössä.



Esimerkiksi samaa sukupuolta olevien parien lapsilla on usein muita vanhempia
kuin kaksi virallista. Näille lapsille kuitenkin on hyvä antaa valinnan mukaan
mahdollisuus useampiin vanhempiin ja samoin vanhemmille mahdollisuus lapsiensa
vastuuntuntoiseen huoltamiseen ja kasvatukseen. Myös eronneilla
heterovanhemmilla on uusia puolisoita ja heillä tulisi olla valinnaiset
mahdollisuudet virallisempaan suhteeseen.



6. Perheen perustamista helpotetaan ja vaihtoehtoisia perhemuotoja selvitetään.
Erityisesti selvitetään yksinelävien miesten ja miesparien perheen perustamisen
mahdollisuuksien parantamista. Samoin vammaisten oikeutta saada adoptiolapsi
helpotetaan vaikuttamalla adoptiolakiin.


7. Huolehditaan vapaaehtoisesti lapsettomien oikeuksista. Lasketaan
vapaaehtoisen sterilisaation ikäraja 25 vuoteen.



### Tavoite 3


### Puolustetaan uskonnonvapautta ja varmistetaan, että valtio kohtelee kaikkia maailmankatsomuksia tasavertaisesti.



1. Uskonnollisten yhteisöjen veronkanto-oikeudesta luovutaan.


2. Kirkon varojen kerääminen yhteisöveron avulla tulee lopettaa ja kirkon
lakisääteiset tehtävät tulee siirtää valtion ja kuntien hoidettavaksi.



Seurakunnille on annettava suoraa tukea kulttuurihistoriallisesti arvokkaiden
rakennusten ylläpitoon.


**3. Puretaan valtion ja kirkkojen välinen erityissuhde.**


### Tavoite 4



### Vammaisten oikeudet turvataan


1. Suomi ratifioi YK:n vammaisoikeussopimuksen.


2. Kehitysvammaisten erityishuoltoa koskevaa lainsäädäntöä on tarkennettava
siten, ettei siinä anneta liian suuria ja väljiä valtuuksia kohdistaa
pakkotoimia kehitysvammaisiin.


3. Luovutaan vammaisten laitoshoidosta kokonaan.



Laitoksissa asuminen ei toteuta vammaisten oikeutta valita asuinpaikkansa ja
-muotonsa eikä oikeutta osallisuuteen. Tilalle kehitetään erilaisia itsenäisen
asumisen muotoja, joilla varmistetaan riittävä tuki sitä tarvitseville.


### Tavoite 5


### Parannetaan vähemmistöjen oikeuksia ja huolehditaan ihmisoikeuksien toteutumisesta


**1. Ratifioidaan saamelaisten oikeudet turvaava ILO:n alkuperäiskansasopimus.**


Vahvistetaan saamelaisten kulttuuri-itsehallintoa ja laaditaan
ihmisoikeussopimusten edellyttämällä tavalla saamelaisten
alkuperäiskansaoikeuksia vahvistava lainsäädänto, mukaan lukien maaoikeuksiin
liittyvät kysymykset. Jatketaan Pohjoismaisen saamelaissopimuksen neuvotteluita
ja ratifioidaan ILO:n sopimus nro 169.


**2. Elvytetään saamen kieliä.**


Toteutetaan opetus- ja kulttuuriministeriön laatima saamen kielen
elvyttämisohjelma saamen kielien elvyttämiseksi viivytyksettä.


**3. Toteutetaan romanipoliittinen ohjelma.**


Kyseessä on sosiaali- ja terveysministeriön laatiman Suomen ensimmäinen
romanipoliittinen ohjelma, jonka yleisenä tavoitteena on edistää romanien
osallisuutta ja yhdenvertaisuutta elämän eri osa-alueilla. Myös romanikielen
käyttöä ja asemaa kohennetaan Euroopan neuvoston kansallisia vähemmistökieliä
koskevan sopimuksen mukaisesti.



4. Nostetaan pakolaiskiintiö asteittain 2000:een ja taataan kaikille
pakolaisille kuntapaikka kohtuullisessa ajassa. Suomi ottaa käyttöön
humanitaarisen viisumin helpottamaan pakolaisten perheenyhdistymistä.


5. Laaditaan kunnianhimoinen kansallinen ihmisoikeustoimintaohjelma yhteistyössä
kansalaisjärjestöjen kanssa sekä kansainväliset ihmisoikeusvalvontaelimet
huomioiden.


6. Kaikilla syrjintäperusteilla on oltava yhtä vahva suoja syrjintää vastaan
kaikilla elämänalueilla. Yhdenvertaisuus- ja tasa-arvovaltuutetuilla on oltava
vahva mandaatti ja riittävät resurssit puuttua syrjintään kaikilla
elämänalueilla.


7. Laaditaan toimintaohjelma seksuaali- ja sukupuolivähemmistöjen
ihmisoikeuksien ja yhdenvertaisuuden edistämiseksi.


8. Kaikki lasten ei-lääketieteelliset ympärileikkaukset kielletään.


9. Ihmiskauppaa koskevaa lainsäädäntöä tulee muuttaa ja antaa selkeät
määritelmät ihmiskaupasta ja parituksesta, jotta niiden uhrit tunnistetaan ja
heitä suojellaan ja autetaan asianmukaisesti.



Viranomaisille on luotava sitova toimintamalli ihmiskaupan uhrien tunnistamiseen
ja auttamiseen ja lisäksi on kehitettävä ennaltaehkäisevää toimintaa.
Erityisesti ihmiskaupan uhrien auttamiseen on varattava rahaa ja henkilökuntaa.
Ulkomaalaislakia on muutettava siten, että ihmiskaupan uhreilla ei ole pelkoa
tulla karkotetuksi maasta lain perusteella.


### Tavoite 6


### Suomi on avoin maa, jossa maahanmuuttaja löytää paikkansa tasaveroisena yhteisön jäsenenä


**1. Panostetaan kotouttamispalveluihin sekä suomen ja ruotsin opetukseen
vieraana kielenä sekä maahanmuuttajalasten äidinkielen opetukseen.**


Vain riittävän kielitaidon saavuttaneet maahanmuuttajat voivat hyödyntää
osaamistaan, opiskella ja osallistua yhteiskuntaan täysipainoisesti.


**2. Edistetään avointa ja hallittua maahanmuuttopolitiikkaa.**


Suomi tarvitsee sekä jatkuvaa työperusteista maahanmuuttoa että vapaan
liikkuvuuden tuomaa moninaisuutta.


**3. Vahvistetaan kotoutumistoimia ja niiden vaikutusten seurantaa
yhdenvertaisuuden ja oikeudenmukaisuuden näkökulmasta.**


Esimerkiksi työllistymisen esteenä ei saa olla ihonväriin, kansalaisuuteen tai
muuhun vastaavaan piirteeseen liittyvä ennakkoluulo, tai itsensä työllistämisen
esteenä tietämättömyys tukipalveluista.


**4. Kotouttamispalvelut tulee järjestää erillisenä työllisyystoimista.**


Nämä palvelut, mm. kotoutumiskoulutukset, tulee laajentaa muillekin kuin vain
työttömille työnhakijoille kuten työmarkkinoilla oleville, kotona lasta
hoitaville vanhemmille ja eläkeläisille. Kaikilla tulee olla kielikoulutuksen
lisäksi oikeus kotoutumiskoulutukseen jossa kielitaidon lisäksi tutustutaan
suomalaiseen yhteiskuntaan, työelämään ja arvoihin. Kotoutumiskoulutuksen tulee
sisältää tietoa tasa-arvosta ja seksuaaliterveydestä. Kuntia tulee velvoittaa
takaamaan palvelut määräajassa. Ulkomaalaisilla opiskelijoilla tulee olla oikeus
kotouttamispalveluihin.


### Tavoite 7


### Hyvästä kuolemasta ihmisoikeus


**1. Taataan ihmiselle oikeus hyvään saattohoitoon.**


Ihmisellä on oikeus hyvään elämään ja kuolemaan. Ensisijaisesti kehitetään
laadukasta saattohoitoa, jossa kivunlievityksestä ei tingitä ja ihminen saa
kuolla arvokkaasti. Laadukkaaseen saattohoitoon on oltava tasavertaiset
mahdollisuudet kaikille.


**2. Mahdollistetaan oikeus avustettuun kuolemaan.**


Säädetään tarvittavat lait, jotka mahdollistavat eutanasian suorittamisen
parantumattomasti sairaan ihmisen vapaaehtoisesta, toistuvasta ja
oikeustoimikelpoisesta pyynnöstä. Eutanasian tavoitteena on sietämättömän
kärsimyksen lopettaminen, kun sairauteen ei ole hoitokeinoja eikä kärsimys ole
muilla tavoin lievitettävissä. Lääkäriä tai muuta hoitohenkilökuntaa ei tule
pakottaa suorittamaan eutanasiaa, jos se on hänen katsomuksensa vastaista.


### Tavoite 8


### Osallistuvaa ja suoraa demokratiaa on edistettävä kaikilla tasoilla



1. Tehdään sitovat kansanäänestykset mahdollisiksi kansallisella ja
kunnallisella tasolla.


2. Lisätään osallistavaa demokratiaa kouluihin, työpaikkoihin,
terveyskeskuksiin, kyliin, lähiöihin ja kaikkiin muihinkin paikkoihin, joissa
ihmisten olosuhteisiin vaikutetaan.


3. Taataan kansalaisyhteiskunnan toimijoille resurssit ja toimintaedellytykset
ja kehitetään avustusjärjestelmien läpinäkyvyyttä, avoimuutta ja
ennakoitavuutta.


4. Lasketaan kansalaisaloitteen, kuntalaisaloitteen, äänioikeuden ja
vaalikelpoisuuden ikäraja kaikissa vaaleissa 16 vuoteen.


5. Aktivoidaan nuoriso mukaan päätöksentekoon.



Koulujen demokratiakasvatusta ja yhteiskunnallisen vaikuttamisen opetusta
lisätään varsinkin ammatillisissa oppilaitoksissa sekä varmistetaan oppilas- ja
opiskelijakuntatoiminnan resurssit. Nuorten kuulemisvelvoitetta kunnallisessa ja
valtakunnallisessa päätöksenteossa vahvistetaan.


### Tavoite 9


### Radikaalisti avoin päätöksenteko ja hallinto



1. Eduskunnan valiokuntien asiakirjat julkistetaan ja asiantuntijakuulemiset
aletaan lähettää suorana verkkoon.


2. Kunnan lautakuntien ja kunnanhallitusten kokoukset sekä EU:n
ministerineuvoston kokoukset muutetaan avoimiksi, esimerkiksi suorien
verkkolähetyksien avulla.


3. Muutetaan valmisteltavat asiat vireilletulostaan saakka avoimesti ihmisten
seurattaviksi kaikilla hallinnon tasoilla.


4. Lisätään valtiontaloutta koskevan päätöksenteon avoimuutta. Kehysriihien
valmistelun yhteydessä kuullaan kansalaisyhteiskunnan edustajia ja
asiantuntijoita ja julkaistaan valmisteluasiakirjat.


5. Verovaroin tuotetut tilastotiedot, tutkimukset, ohjelmistot ja muut teokset
avataan vapaaseen käyttöön avoimella lisenssillä.



Meille kaikille kuuluvat tiedot ja teokset kuuluvat meidän kaikkien käyttöön.
Tietokantojen ja teosten avaaminen edistää kansallista kulttuuria ja lisää
taloudellista toimeliaisuutta. Tekijöille tulee maksaa reilua palkkaa.


### Tavoite 10


### Vaalijärjestelmää demokratisoitava



1. Eduskuntavaaleissa otetaan käyttöön puolueiden kannatuksen suhteellisuuden
valtakunnallisesti toteuttava ja alueellisen edustuksen riittävällä tavalla
turvaava vaalijärjestelmä ilman juridista äänikynnystä.


2. Kaikissa edustuksellisissa vaaleissa parannetaan suhteellisuuden
toteutumista.



Tämä tarkoittaa, että esimerkiksi eduskuntavaaleissa huolehditaan siitä, että
vaalipiirit ovat riittävän suuria väestöpohjaltaan ja valittavien lukumäärä
pidetään riittävänä kaikkien äänen kuulemiseen.


## Kohti solidaarista Euroopan unionia ja globaalipolitiikkaa


Ihmisarvon, kansalaisten sosiaalisen hyvinvoinnin ja ympäristön ja luonnon
monimuotoisuuden turvaamisen tulee olla Euroopan unionin ytimessä.
Tavoitteenamme on toimintakykyinen ja vakaa eurooppalainen hyvinvointivaltio,
jonka kansalaiset katsovat yhdessä eteenpäin.


Euroopan unioni on Vihreille ennen kaikkea kansalaistensa yhteisö, vasta
toissijaisesti jäsenmaiden, ja siksi haluamme vahvistaa Euroopan parlamentin
päätösvaltaa. Hyväksyttävän päätöksenteon on aina perustuttava kansalaisten
demokraattiseen edustukseen sekä jäsenmaissa että unionin tasolla. Jokaisen
unionin kansalaisen on voitava äänestää asuinmaansa vaaleissa ja vaikuttaa
tehokkaasti unionin politiikkaan.


Eurooppalainen yhteiskunta- ja talousmalli on rakennettava uudelleen
kestävämmälle pohjalle. Talouspolitiikan tulee perustua ihmisten ja ympäristön
hyvinvoinnille. Sen kansanvaltaista kontrollia on vahvistettava. Vaadimme
vahvoja toimia haitallisen verokilpailun ja verovälttelyn rajoittamiseksi
unionissa. Vain sosiaalisesti oikeudenmukainen ja hyvinvoiva Eurooppa on myös
kaikille turvallinen, menestyvä ja perustaltaan vakaa.


EU:n perustana on ihmisarvon, perusoikeuksien ja demokratian kunnioittaminen.
Euroopan unionin kauppa-, ulko- ja maatalouspolitiikan on tuettava
ensisijaisesti inhimillistä kehitystä, ekologista kestävyyttä, eläinten parempaa
kohtelua ja ihmisoikeuksien tilan parantamista maailmassa - unionin
rauhanprojektia on näin johdonmukaisesti jatkettava sen ulkosuhteissa. Naisten
osallistumista rauhan ja turvallisuuden rakentamiseen sekä EU:ssa että kaikissa
EU:n ulkosuhteissa tulee tukea.


Globaalin oikeudenmukaisuuden toteutuminen vaatii kansainvälisen talouden
rakenteiden muutosta. Kansainväliset finanssimarkkinat tarvitsevat parempaa
säätelyä ja lisää läpinäkyvyyttä, jotta ne palvelisivat reaalitaloutta. Myös
kansainväliset talousinstituutiot (muun muassa Maailman kauppajärjestö WTO,
Kansainvälinen valuuttarahasto IMF, Maailmanpankki ja alueelliset kehityspankit)
kaipaavat uudistamista ja demokratisointia. YK:n roolia maailmanpolitiikassa ja
rauhan edistämisessä on vahvistettava.


YK:n vuoden 2015 jälkeiset kestävän kehityksen tavoitteet määrittävät globaalin
kehityksen suuntaa merkittävästi tulevina vuosina. Tavoitteiden on oltava
universaaleja eli sidottava kaikkia maita. Tämä tarkoittaa myös Suomeen
kohdistuvia tavoitteita eri politiikan aloilla, kuten ilmasto- ja
talouspolitiikassa. Tavoitteiden on puututtava köyhyyden ja eriarvoisuuden
taustasyihin sekä varmistettava, että kehitys pysyy ekologisen kestävyyden
määrittämissä rajoissa.


Suomen kehityspolitiikan on lähdettävä köyhyyden vähentämisestä ja kehitysmaiden
kansalaisten omista lähtökohdista ja olla ihmisoikeusperusteista. Ympäristö- ja
ilmasto-ongelmia ei voi ulkoistaa köyhien maiden kannettaviksi.


### Tavoite 1


### Ihmisoikeudet on taattava kaikkialla EU:ssa



1. Euroopan unionin on vaadittava jäsenvaltioiltaan EU:n perussopimuksen sekä
sen sisältämien demokratia- ja ihmisoikeusperiaatteiden noudattamista
tarvittaessa sanktioin.


2. EU:n jäseneksi hyväksyttävissä maissa on oltava riittävä perusturva ja maiden
on täytettävä ihmisoikeus-, tasa-arvo- ja yhdenvertaisuusvaatimukset.


3. Pidetään kiinni unionin asukkaiden oikeudesta yksityisyydensuojaan.



Varmistetaan, ettei unionin alueelle luoda lainsäädäntöä eikä järjestelmiä,
jotka mahdollistavat kansalaisten laajan seurannan esimerkiksi tietoverkoissa.



4. Ihmisoikeudet ja köyhyyden ja eriarvoisuuden vähentäminen otetaan osaksi
kaikkea EU:n ulkopolitiikkaa.


5. Luodaan yhtenäiset ja oikeudenmukaiset käytännöt EU:n
turvapaikkapolitiikalle.



Vastuu ja kustannukset turvapaikanhakijoista jaetaan suhteellisesti jäsenmaiden
kesken. Turvapaikanhakijoita ei tule palauttaa Dublin-sopimuksen perusteella
maihin, joissa heidän oikeudenmukaisesta kohtelustaan ei voida olla varmoja.


### Tavoite 2


### Lisätään EU:n kansanvaltaisuutta ja päätöksenteon läpinäkyvyyttä



1. Suorilla vaaleilla valittavan parlamentin valtaa kasvatetaan.


2. Parlamentille lisätään oikeus tehdä lakialoitteita sekä laajennetaan sen
budjettivaltaa.



Luodaan komissiolle ja Euroopan parlamentille taloudelliset keinot edistää
eurooppalaisen tason politiikkaa kasvattamalla maltillisesti unionin omia tuloja
ja talousarviota esimerkiksi ilmailun hiilidioksidiveron, lentokenttäveron ja
muiden vastaavien ylikansallisten tulolähteiden avulla. Samalla jäsenmaiden
maksuosuuksia voidaan supistaa.


**3. Varmistetaan, että päätöksenteon valmistelu tapahtuu kaikilla tasoilla
avoimesti ja kansalaisia osallistavasti.**


### Tavoite 3


### EU:n talouden kriisit on ratkaistava yhteisellä raha- ja talouspolitiikalla


**1. Pankkivalvonnan tehtäviin tulee kuulua euroalueella talletustakaus,
pankkien luottokelpoisuuden ja turvallisuuden valvonta, kuluttajasuoja ja
kaatuvien pankkien jälkihoito.**


Jos pankkeja tuetaan, tuen vastineeksi tulee saada tuettavien pankkien
osakkeita.



2. Euroopan keskuspankin tehtäväkenttä laajennetaan ylläpitämään
kokonaiskysyntää ja tukemaan työllisyyttä.


3. Parannetaan EU:ssa rahoitusmarkkinoiden läpinäkyvyyttä, jäsenmaiden
talouskehityksen ennakointia ja finanssikriisien ehkäisyä.


4. Kehitetään verokoordinaatiota jäsenvaltioiden keskinäisen verokilpailun
hillitsemiseksi ja säädetään verotukselle vähimmäistasoja.


5. Pysyvän kriisinhallintamekanismin käyttöönoton yhteydessä varmistetaan, että
myös yksityinen sektori kantaa vastuunsa rahoitusmarkkinoiden
ongelmatilanteissa.


6. Otetaan käyttöön rahoitussektoriin kohdistuvia veroja.



Pyritään siihen, että Suomi kannattaa esitettyjä veroja rahoitussektorille (mm.
pankkivero) ja toimii aktiivisesti kansainvälisen transaktioveron edistämiseksi.
Ennen kuin globaali transaktiovero saadaan voimaan, voidaan vero toteuttaa myös
pienemmän maaryhmän laajuisesti.


### Tavoite 4


### Edistetään globaalien toimielinten demokratisoitumista


**1. Suomi edistää osana Euroopan unionia demokratian toteutumista myös
kansainvälisessä päätöksenteossa.**


Tämä tarkoittaa YK:n hallinnon ja organisaation uudistamista sekä YK:n
suosimista ensisijaisena kansainvälisen yhteistyön areenana OECD:n,
Maailmanpankin ja Kansainvälisen valuuttarahaston IMF:n sijaan.



2. Kehitysmaiden, alkuperäiskansojen ja kansalaisyhteiskunnan
osallistumismahdollisuuksia kansainvälisten organisaatioiden toiminnassa
parannetaan. Suomen ja EU:n on edistettävä demokraattisesti valitun, kansalaisia
edustavan YK:n parlamentin syntyä.


3. Suomi edistää sitä, että kestävän kehityksen hallintoa varten YK:hon
perustetaan Maailman ympäristöjärjestö, johon nykyinen YK:n ympäristöohjelma
sulautetaan.


4. Suomi tukee kiertävän turvaneuvostopaikan myöntämiseen pysyvästi sekä Afrikan
että latinalaisen Amerikan maille.



### Tavoite 5


### Parannetaan kehitysyhteistyön laatua, avoimuutta ja vaikuttavuutta



1. Suomi ja kaikki Euroopan maat täyttävät sitoumuksensa käyttää vähintään
YK:ssa yhdessä määritellyt 0,7 prosenttia bruttokansantulostaan
kehitysyhteistyöhön.


2. Suomen ja EU:n kehitysyhteistyöllä edistetään hyvää hallintoa ja korruption
vähenemistä, tasa-arvoa sekä ihmisoikeuksien ja YK:n kehitystavoitteiden
toteutumista.


3. Suomi kantaa oman oikeudenmukaisen osuutensa kehitysmaiden ilmastotoimien
tukemisesta. Ilmastorahoituksen osuuden lisääminen ei saa vähentää muita
kehitysyhteistyövaroja.


4. Jotta kehitys- ja ilmastorahoitus voidaan nostaa Suomen kansainvälisten
sitoumusten määräämälle tasolle, Suomi edistää uusien kehitysrahoitusmuotojen
käyttöönottoa, kuten lentämisen ja merenkulun maksuja ja päästöveroja.
Päästöhuutokauppatulot osoitetaan jatkossakin kehitys- ja ilmastorahoitukseen.


5. Suomi painottaa kehityspolitiikassaan ihmisoikeusperusteisuutta,
demokratiakehityksen tukemista, köyhyyden vähentämistä ja eriarvoisuuden
vähentämistä, kestävää kehitystä ja koulutusta. Muiden politikan alojen, kuten
ulkopolitiikan ja kauppapolitiikan, tulee johdonmukaisesti tukea
kehityspolitiikan tavoitteita.



Myös seksuaali- ja lisääntymisterveys sekä naisten, lasten, nuorten, vammaisten
ja seksuaalivähemmistöjen oikeudet ovat Suomen toiminnassa tärkeitä. Tyttöjen
sukupuolielinten silpomiset kielletään kaikkialla maailmassa.


**6. Lisätään maltillisesti budjettituen osuutta kahdenvälisessä
kehitysyhteistyössä silloin kun hallinto on todettu riittävän luotettavaksi.
Suomi kiinnittää huomiota kehitysyhteistyön laatuun ja varojen käytön
seurantaan.**


Sekä virallisessa kehitysavussa että suomalaisten kansalaisjärjestöjen
kehitysyhteistyössä noudatetaan kansainvälisiä sopimuksia ja linjauksia, jotka
on tehty kehitysavun laadun ja vakuuttavuuden parantamiseksi.


### Tavoite 6


### Edistetään reilua kauppapolitiikkaa


**1. Kehitysmaiden kilpailukykyä ei heikennetä esimerkiksi tuotteiden
tuontirajoituksilla.**


Tuontirajoituksia voidaan kuitenkin käyttää epäeettisesti tuotettuja tuotteita
kohtaan.



2. EU:n jäsenmaiden on mitätöitävä Kansainvälisen valuuttarahaston määritelmän
mukaisten HIPC-maiden (heavily indebted poor countries) ulkomaanvelat kestävälle
tasolle.


3. Kansainväliset kauppaneuvottelut on käytävä nykyistä avoimemmin sekä
demokraattisemmin.


4. Ajetaan EU:n tuleviin kauppa- ja investointisopimuksiin sitovia kestävän
kehityksen standardeja sekä ihmisoikeussuojaa. Ympäristönsuojelua, työoloja ja
sosiaalisia oikeuksia koskevaa lainsäädäntöä ei saa rajoittaa
investointisuojalausekkein.


5. Jatketaan YK:n liike-elämää ja ihmisoikeuksia koskevien periaatteiden
toimeenpanoa asettamalla yritysten ihmisoikeuksia koskeva huolellisuusvelvoite
ja yritysvastuuraportointi sitoviksi säännöiksi. Suomi edistää tavoitetta myös
kansainvälisesti.


6. Perustetaan mekanismi, jolla suomalaiset yritykset velvoitetaan maksamaan
korvauksia aiheuttamiensa ihmisoikeusloukkauksien uhreille.


7. Pitkällä aikavälillä maataloustukien määrää sekä erityisesti vientitukia
vähennetään hallitusti.



Teollisuusmaiden tuettu maatalous tekee kolmansien maiden heikossa asemassa
olevasta ruuantuotannosta yhä huonommin kannattavaa.


### Tavoite 7


### Toteutetaan Suomen maanpuolustus ihmisoikeuksia kunnioittaen ja kustannustehokkaasti


**1. Suomessa siirrytään vapaaehtoiseen ja sukupuolineutraaliin
asepalvelukseen.**


Vapaaehtoinen asepalvelus kunnioittaa ihmisoikeuksia ja tasa-arvoa sekä tukee
kansantaloutta vapauttamalla osan nuorista nopeammin työmarkkinoille.
Asepalveluksen suorittavien määrän pienenemisestä vapautuvia varoja ohjataan
materiaalihankintoihin ja kertausharjoitusten lisäämiseen toimintakykyisen
puolustusreservin ylläpitämiseksi.


**2. Suomen turvallisuuspolitiikka nojaa länsimaisiin yhteistyörakenteisiin.**


Suomi edistää EU:n yhteisen kriisinhallinnan organisointia ja toimintakykyä sekä
pyrkii varmistamaan turvallisuutensa liittoutumalla sotilaallisesti
lähtökohtaisesti muiden EU-maiden kanssa. Myös puolustusyhteistyötä kehitetään
muiden Pohjoismaiden kanssa.


**3. Nykytilanteessa Vihreät ei kannata Suomen NATO-jäsenyyttä.**


Olennaisesti muuttuneessa tilanteessa Suomen NATO-jäsenyyshakemuksen
jättämisestä tulee järjestää kansanäänestys.


**4. Suomen turvallisuuspolitiikassa varaudutaan uudenlaisiin uhkiin.**


Turvallisuuspolitiikan kannalta sotilaallisten uhkien lisäksi on välttämätöntä
varautua ilmastonmuutoksen, luonnonkatastrofien, kyberhyökkäysten ja muiden
niiden kaltaisten, ei-sotilaallisten uhkien mahdollisuuteen.



