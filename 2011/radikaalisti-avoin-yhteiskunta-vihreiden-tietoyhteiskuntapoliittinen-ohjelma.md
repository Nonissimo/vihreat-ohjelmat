---
language: FI
party: "Vihre\xE4 liitto"
ref: "Puolueohjelmien tietokanta POHTIVA [verkkojulkaisu]. Tampere: Yhteiskuntatieteellinen\
  \ tietoarkisto [yll\xE4pit\xE4j\xE4 ja tuottaja]. <https://www.fsd.tuni.fi/pohtiva>.\
  \ (Viitattu 2022-11-09.)"
timestamp: 2022-11-09 20:04:14.010074
title: Radikaalisti avoin yhteiskunta - Vihreiden tietoyhteiskuntapoliittinen ohjelma
type: erityisohjelma
url: https://www.fsd.tuni.fi/pohtiva/ohjelmalistat/VIHR/1143
year: 2011
---


# Radikaalisti avoin yhteiskunta


## Vihreiden tietoyhteiskuntapoliittinen ohjelma


Hyväksytty puoluevaltuuskunnassa 27.2.2011


## Radikaalisti avoin ja oikeudenmukainen tietoyhteiskunta


**Vihreiden tavoitteena on radikaalisti avoin ja rohkeasti oikeudenmukainen
tietoyhteiskunta.** Hallittu tietoyhteiskuntakehitys edellyttää, että
tietoyhteiskuntanäkökulma otetaan huomioon kaikessa päätöksenteossa. Tekniikan
kehitys on otettava huomioon ratkaisuissa, jotka koskevat lainsäädäntöä,
julkisia palveluja, infrastruktuuria, koulutusta ja kulttuuria. Myös
perusoikeuksia on tarkasteltava uudelleen; yksityisyys, sananvapaus ja
identiteetti on turvattava myös tietoverkoissa.


Vihreä tietoyhteiskunta on sosiaalisesti, ekologisesti ja taloudellisesti
kestävä yhteiskunta. Tieto- ja viestintäteknologiaa käytetään eriarvoisuuden
kaventamiseen digitaalisia kuiluja umpeen luomalla.


Tietoyhteiskunnan yhdenvertaisuus toteutuu muun muassa tietoverkon
neutraaliudessa (*net neutrality*)1, sähköisten palveluiden saatavuudessa ja
esteettömyydessä. Torjumalla Internetin pirstaloitumista teknisiin, kansallisiin
tai kulttuurisiin osaverkkoihin edistetään puolestaan moniarvoisuutta ja
kansakuntien vuorovaikutusta.


Tietoyhteiskuntakehityksen ja kestävän kehityksen yhdistäminen on aikamme suuria
haasteita. Tietotekniikan avulla vähennetään päästöjä esimerkiksi liikenteessä
ja asumisessa, ja tekniikasta itsestään aiheutuvat ympäristöhaitat pitää
minimoida. Tietoyhteiskunnassa taloudellinen kehitys on mahdollista paikasta
riippumatta.


Radikaalisti avoimessa yhteiskunnassa ihmiset vaikuttavat aktiivisesti
paikallisesti, kansallisesti ja Euroopan unionissa. Julkinen päätöksenteko on
läpinäkyvää ja avointa. Radikaalisti avoimessa yhteiskunnassa demokratia on
jatkuva prosessi; kansalaiset ja kansalaisjärjestöt voivat reaaliaikaisesti
seurata, mitä yhteiskunnassa tapahtuu.


Radikaalisti avoimen yhteiskunnan lähtökohtana on julkisesti tuotetun tiedon
avoimuus ja saavutettavuus. Tiedon on oltava helposti kansalaisen saatavilla
eikä vain "jossain netissä". Avoimuus tarkoittaa myös julkisesti tuotetun tiedon
analysointimahdollisuuksien avaamista kaikille. Tieto onkin oltava saatavilla
koneluettavassa muodossa demokratiaa edistävien sovellusten ja arkea
helpottavien palvelujen kehittämiseksi.


Julkisella sektorilla radikaali avoimuus edellyttää avointen standardien ja
ohjelmistojen suosimista. Julkisen sektorin on oltava esimerkki yrityksille ja
luotava muun muassa hankintapäätöksillään painetta tehdä myös Suomen yrityksistä
maailman avoimimmat. Julkisen sektorin laatu ja teho paranee, kun toinen käsi
tietää, mitä toinen tekee. Harmaan talouden elintila supistuu, kun viranomaiset
ja yritykset joutuvat toimimaan avoimesti. Kuluttajat hyötyvät, kun esimerkiksi
ruoan matka maatilalta ruokapöytään tulee näkyväksi.


Radikaalisti avoimessa yhteiskunnassa kulttuuri on osallistuvaa ja
vuorovaikutteista. Mediat muuttuvat tilauspalveluiksi (on-demand), ja
passiiviset median kuluttajat kehittyvät aktiivisiksi sisältöjen tuottajiksi ja
merkitysten yhdistelijöiksi.



> **Oikeudenkäynti Delawaressa**
> 
> 
> Tietoyhteiskunta on luonteeltaan globaali, mutta lainsäädäntö on kansallista.
> Esimerkiksi sosiaalisen median yritysten pääpaikka on useimmiten Yhdysvalloissa,
> ja niitä säätelee Yhdysvaltojen lainsäädäntö. Käytännössä Suomen tehokkain tapa
> vaikuttaa Internetin pelisääntöihin on Euroopan unionin kautta. Suomen tulee
> silti huolehtia myös oman lainsäädäntönsä ajanmukaisuudesta.
> 
> 


1 Tietoverkon neutraalius tarkoittaa, että Internet-palveluntarjoajien pitää
käsitellä kaikkea verkkoliikennettä samanarvoisesti.


## Perusoikeudet


**Vihreiden tavoittelemassa radikaalisti avoimessa yhteiskunnassa perusoikeudet
toteutuvat kaikkialla, myös verkkoympäristössä. Ihmisten vastuut ja
velvollisuudet ovat samat niin verkossa kuin muuallakin.**


Verkkoympäristössä on uudenlaisia uhkia, joita vastaan on suojauduttava.
Esimerkiksi omaisuudensuojan ja henkilökohtaisen kunnian ja koskemattomuuden
suojan toteutuminen tietoyhteiskunnassa edellyttää lainsäädännön ja käytäntöjen
jatkuvaa ajantasaistamista. Tietoverkkoja hyödyntävän rikollisuuden torjuntaan
tarvitaan uusia keinoja, mutta samalla on huolehdittava perusoikeuksien
tasapainosta.


Perustuslailla suojattuja perusoikeuksia voidaan rajoittaa lailla, mutta
rajoitusten on oltava täsmällisiä, hyvin perusteltuja ja oikeassa suhteessa
tavoitteisiin. Myös teknologian luonne on otettava huomioon. Jotkin
tietoverkkorikollisuuden torjuntaan käyttöön otetuista ratkaisuista ovat
kohtuuttomasti kaventaneet ihmisten muita perusoikeuksia. Erityisen uhanalaisia
ovat sananvapaus ja yksityisyydensuoja.


Perusoikeudet voivat olla myös ristiriidassa. Esimerkiksi yksityisyyden suoja on
lähtökohtaisesti sananvapauden vastakohta. Molemmat ovat kuitenkin demokratian
perusedellytyksiä.


Tietoyhteiskunnan kehityksen myötä yksityisyyden ja sananvapauden ristiriita on
tullut myös tavallisten ihmisten arkeen: esimerkiksi Googlen katunäkymäpalvelu
tuo hyödyllistä tietoa kaikkien ulottuville, mutta väärin suunnattuna kamera
loukkaa yksityisyyttä tai kotirauhaa.


Tietoyhteiskunnassa jokaisen rajoittamaton pääsy Internetiin on sananvapauden,
kokoontumisvapauden, osallistumisoikeuksien ja yhdenvertaisuuden toteutumisen
edellytys. Verkkoyhteyttä tarvitaan muun muassa tiedonhakuun, asiointiin ja
töiden tekemiseen. Internet-yhteydestä on tullut sähkö- ja vesijohtoverkkoon
rinnastettava peruspalvelu. Sen sulkemista ei tule käyttää rangaistuskeinona.
Rajoittamaton pääsy Internetiin on myös positiivinen vapaus. Jokaiselle on
taattava taloudelliset mahdollisuudet kohtuulliseen nettiyhteyteen ja julkisten
palveluiden käyttämiseen kotoa käsin.


### Yksityisyyden suoja


Sähköisiä palveluita käyttäessään kukin meistä jättää **"digitaalisen
jalanjäljen"**. Kaikessa henkilötietojen keruussa on noudatettava
varovaisuusperiaatetta: kansalaisten henkilötietoja tulee kerätä rekistereihin
vain perustellusta syystä, ja ne on hävitettävä, kun niitä ei enää tarvita.


Perusteltuunkin tarkoitukseen kerätyt tiedot voivat joutua vääriin käsiin, ja
niitä voidaan käyttää väärin. Viranomaisten rehellisyyteen ei voi aina ja
kaikissa oloissa luottaa.


Kun kehittyneissä demokratioissa lisätään kansalaisten valvontaa, myös
ei-demokraattiset valtiot ottavat tästä mallia. Näennäisesti hyvään
tarkoitukseen kehitetty valvontateknologia voi totalitaarisen hallinnon tai
rikollisten käytössä muuttua vaaralliseksi aseeksi. Erityinen riski liittyy
biometristen tunnisteiden2 keräämiseen, koska niitä ei oikea omistaja voi edes
vaihtaa, jos ne päätyvät vääriin käsiin. Lainsäädännöllä ja kansainvälisin
sopimuksin on rajoitettava yksityisyyttä loukkaavan teknologian yleistymistä ja
kehittämistä.


**Tunnistaminen** on välttämätöntä henkilön asioidessa esimerkiksi pankissa tai
verotoimistossa. Sen sijaan esimerkiksi matkakortti- tai
ruuhkamaksujärjestelmissä tarpeeton henkilöllisyyden rekisteröinti mahdollistaa
ihmisten liikkumisen perusteettoman seurannan. Tällaiset järjestelmät on
toteutettava yksityisyyden suojaa vaarantamatta.


**Identiteetin suoja** on yksityisyyden suojaa. Niin kutsuttuihin
identiteettivarkauksiin3 liittyen tulee selvittää mitä ilmiö pitää sisällään, ja
onko rikoslain identiteetille antama suoja riittävä. Vastaavasti jokaisella
tulee olla oikeus esiintyä myös tietoverkoissa anonyymisti tai kuvitteellisella
henkilöllisyydellä suojatakseen omaa yksityisyyttään ja ilmaisun vapauttaan.


**Henkilöä koskevat tiedot kuuluvat hänelle itselleen.** Verkkopalveluiden
käyttäjillä on oltava oikeus hallita – tarkistaa, korjata ja saada omaan
käyttöönsä – itseään koskevia tietoja. Käyttäjälle on kerrottava selvästi, mihin
tarkoitukseen tietoja kerätään ja käytetään. Kun käyttäjä poistaa järjestelmään
(esimerkiksi sosiaaliseen mediaan) tallentamansa tiedot, niiden tulee poistua
lopullisesti.


**Tietosuojalailla** on määriteltävä tietosuojan vastuut ja velvollisuudet.
Lakiin koottaisiin keskeiset tietosuojasäädökset. Palveluntarjoajat on
velvoitettava pitämään huolta järjestelmiensä käyttötarkoituksen ja -laajuuden
mukaisesta tietoturvasta, suojelemaan käyttäjien yksityisyyttä ja informoimaan
käyttäjiä ja viranomaisia tapahtuneista tietovuodoista.


**Luottamuksellisen viestin salaisuus** (kirjesalaisuus) koskee myös sähköpostia
ja muuta sähköistä viestintää. Jokaisella on oikeus salata ja kätkeä viestinsä.
Viestinnän yksityisyys koskee kaikkia, myös lapsia, opiskelijoita ja vanhuksia.


**Teletunnistetietojen tallennus** palvelun tarjoamisen ja laskutuksen vaatimaa
pidemmäksi ajaksi ilman perusteltua epäilyä vakavasta rikoksesta loukkaa
yksityisyyttä. Oikeusvaltiossa tutkintaa varten kerätään vain epäiltyjä
henkilöitä koskevia tietoja. EU:n teletunnisteiden tallennusdirektiivi4 ja
Suomen sähköisen viestinnän tietosuojalain teletunnistetietojen tallentamista
koskevat pykälät on kumottava.


**Valvontakamerat5** ja muu valvontateknologia yleistyy ja kehittyy jatkuvasti.
Esimerkiksi kasvojen automaattinen tunnistus on jo mahdollista. Kaikki
valvontajärjestelmien käyttäjät eivät tunne lainsäädäntöä eivätkä hallitse
käyttämäänsä teknologiaa. Valvontakamerat tulee rekisteröidä, ja
valvontajärjestelmien käyttäjien osaamista ja viranomaisvalvontaa tulee
parantaa.


Valvontateknologiaa voidaan käyttää paitsi kansalaisten myös
järjestyksenvalvojien ja viranomaisten toiminnan valvontaan. Turvapalveluita
tarjoavien yritysten henkilökunnan ja järjestyksenvalvonnasta vastaavien
poliisien varusteiden tulee olla selkeästi yksilöityjä, jotta heidät voi
tunnistaa esimerkiksi valvontakameratallenteista.


**Passien biometrisiä tunnisteita** tarvitaan ainoastaan passia myönnettäessä.
Niitä ei tule kerätä tietokantaan, koska minkään tietokannan tietoturva ei ole
aukoton. Suomen on kansainvälisesti vaikutettava siihen, ettei raja-asemilla
passeista luettuja biometrisiä tunnisteita käytetä kuin henkilön tunnistamiseen.
Koska etäluettavien rfid-passien6 tietoturva on heikko, ne on korvattava
tietoturvallisilla sirupasseilla, joiden lukeminen vaatii fyysistä kontaktia
passin ja lukulaitteen välillä.


2 Biometrinen tunniste on henkilön fyysisiin ominaisuuksiin perustuva
tuntomerkki – esim. kasvokuva, sormenjälki, DNA tai silmän iiriskuvio.


3 Identiteettivarkaudella tarkoitetaan toisena henkilönä esiintymistä
vahingoittamistarkoituksessa (verrattuna esimerkiksi poliittiseen satiiriin).
Identiteettivarkaudessa voidaan hyödyntää uhrin henkilötietoja tai esimerkiksi
väärennettyä ajokorttia. Sosiaalisessa mediassa identiteettivaras voi esiintyä
toisena henkilönä tämän mustamaalaamiseksi. Henkilötietojen hankkiminen
identiteettivarkautta varten ei sinänsä vielä ole rikos.


4 EU:n teletunnisteiden tallennusdirektiiviin (2006/24/EY) perustuva sähköisen
viestinnän tietosuojalain 14 a § velvoittaa operaattorit keräämään tiedot muun
muassa puheluista, sähköposteista ja matkapuhelimen sijainnista sekä säilömään
ne vuodeksi.


5 Kameravalvontaopas:
http://www.poliisihallitus.fi/poliisi/hallitus/home.nsf/files/Kameravalvontaopas\_2010/$file/Kameravalvontaopas\_
2010.pdf


6 Rfid (radio frequency identification) tarkoittaa radiotekniikalla tapahtuvaa
etätunnistusta. Rfid-tekniikkaa käytetään esimerkiksi logistiikassa,
ajonestolaitteissa ja kulunvalvonnassa.


### Sananvapaus


Kunnianloukkaus, rikokseen yllyttäminen ja kansanryhmää vastaan kiihottaminen
ovat rikoksia myös verkossa, mutta "väärienkään" mielipiteiden ilmaisu ei ole
rikos. **Jokainen on vastuussa omista ja vain omista sanoistaan**, eikä
esimerkiksi keskustelupalstan ylläpitäjälle tai tietoliikenneoperaattorille tule
asettaa viestien ennakkotarkastusvelvollisuutta. Lainsäädännön tulee edellyttää
lainvastaisen sisällön poistamista vasta, kun keskustelun ylläpitäjä saa siitä
tiedon. Myös uskontoja ja jumalia tulee saada arvostella kuten muitakin aatteita
ja pyhinä pidettyjä asioita.


Internet mahdollistaa aiempaa laajemman sananvapauden, mutta tekee myös
sananvapauden väärinkäytön näkyvämmiksi. Tietoyhteiskunnassa tarvitaan paitsi
teknistä osaamista, myös sosiaalista pääomaa7. Tämän sosiaalisen pääoman puute
ilmenee esimerkiksi kyvyttömyytenä osallistua sähköisiin keskusteluihin.
Anonyymiyden myötä verkkoon onkin paikoin kehittynyt kulttuuriset normit
rikkovaa keskustelua, joka voi olla loukkaavaa ja aiheuttaa yksilöille suurta
haittaa. Ennen kaikkea se tukahduttaa alleen normaalin keskustelun ja
kollektiivisen mielipiteenmuodostuksen.


Ihmisten on kuitenkin saatava muodostaa omat käsityksensä kiistanalaisistakin
asioista vapaasti keskustellen, eikä keskustelua tule rajoittaa verkossa sen
enempää kuin verkon ulkopuolella. Lieveilmiöihin tulee ennemmin puuttua
koulutuksen kautta ja kannustamalla ihmisiä asiallisiin omalla nimellä käytäviin
keskusteluihin.


**Tieteellisen tutkimuksen** sananvapaus on myös tutkimustulosten luotettavuuden
edellytys. Tuloksista on voitava keskustella ja niitä on voitava kyseenalaistaa
vapaasti ilman esimerkiksi työpaikan menetyksen uhkaa. Salassapitosääntöjä ei
pidä soveltaa julkisesti rahoitettuihin tutkimuksiin. Erityisesti
lääketieteellisten tutkimusten tulosten salaaminen on tuomittavaa. Kaiken
julkisesti rahoitetun tutkimuksen tulee olla ilmaiseksi saatavilla, ellei sen
salaamiseen ole perusteltua syytä.


**Sähköisen viestinnän valvontaa ei saa siirtää yksityisille**, vaan se on
pidettävä viranomaisilla. Rikostutkinta on verkossakin poliisin tehtävä, ja
esimerkiksi päätös mahdollisen laittoman sisällön poistamisesta kuuluu
tuomioistuimelle.


**Lasten suojelulla** perustellaan usein Internet-sisältöjen suodatusta.
Rikosten torjunta on kuitenkin pidettävä erillään kasvatustavoitteista.
Kirjastoseuran selvityksen8 mukaan monissa kouluissa ja kirjastoissa lasten
suojelemiseksi käytetyt kaupalliset esto-ohjelmat sensuroivat mitä sattuu:
Pornaisten kunnan sivu, kansanedustajan blogi tai asiallinen
seksuaalivalistussivu voivat jäädä suodattimeen ja kovaa pornoa sisältävä sivu
päästä läpi.


Lasten suojelu rikolliselta hyväksikäytöltä on itsestään selvästi välttämätöntä.
Paras keino ennaltaehkäistä pieniin lapsiin netissä kohdistuvaa hyväksikäytön
uhkaa ovat esto-ohjelmien sijaan aikuisten neuvot ja läsnäolo sekä lasten kanssa
yhdessä sovitut pelisäännöt netin käytölle.


Tehokkaita keinoja laittomien sisältöjen poistamiseksi Internetistä ja
rikollisten kiinnisaamiseksi ovat kansainvälisen poliisiyhteistyön ja poliisin
tietoverkko-osaamisen kehittäminen. Näiden riittävästä resurssoinnista on
pidettävä huolta. Sen sijaan *laki lapsipornografian levittämisen estotoimista*
(1068/2006) toimii tarkoitustaan vastaan, koska suodatuslista helpottaa
lapsipornon löytämistä, ja listalla on runsaasti sivuja, joilla ei ole
lapsipornoa.


**Vihreät tavoitteet**


* Identiteetin suojaan kohdistuvat uhat ja lainsäädäntötarpeet on selvitettävä.
* Tietosuojan keskeiset vastuut ja velvollisuudet on määriteltävä tietosuojalaissa.
* Teletunnistetietojen tallennusvelvollisuus on kumottava.
* Biometrisiä tunnisteita ei tule kerätä tietokantoihin.
* Ruuhkamaksu- ja matkakorttijärjestelmät on toteutettava anonyymisti.
* Verkkosensuurilaki on kumottava.


7 Sosiaalinen pääoma tarkoittaa ihmisen sosiaalisia taitoja, verkostoja,
yhteisöjä ja normeja.


8 Kirjastoseuran selvitys:
http://kirjastoseura.kaapeli.fi/etusivu/seura/mediakasvatus/suodatus\_raportti.pdf


## Avoimuus ja oikeudenmukaisuus


**Radikaalisti avoimessa yhteiskunnassa kansalaiset ovat aidosti vaikuttajia.
Kansalaisten on helppo seurata asioiden valmistelua verkossa ja myös osallistua
siihen. Kaikki julkisesti tuotettu tieto on vapaasti käytettävissä myös
koneluettavassa muodossa. Digitaaliset kuilut on kurottu umpeen.**


### Läpinäkyvä demokratia


**Vihreät haluaa Suomesta radikaalisti avoimen tietoyhteiskunnan.** Suomalainen
yhteiskunta on muuttunut tasaisesti avoimemmaksi. Nykyään suurin osa hallinnon
tiedoista on saatavilla, jos niitä osaa pyytää. Yhteiskunnan avoimuudessa
riittää kuitenkin vielä kehittämistä. Ongelmina eivät ole niinkään tietovuodot
tai muu tiedon liian vapaa kulku, vaan se, ettei tieto kulje eri toimijoiden
välillä.


**Päätöksenteon läpinäkyvyyttä ja avoimuutta on lisättävä.** Esimerkiksi
eduskunnan valiokuntien kokoukset ja kuulemiset sekä kuntien valtuustojen,
hallitusten ja lautakuntien sekä kuntayhtymien kokoukset tulee esittää netissä
niiltä osin kuin se ei vaaranna turvallisuutta tai kansalaisten yksityisyyttä.


Mahdollisimman suuren osan julkisesti tuotetusta tiedosta tulee olla kaikkien
saatavilla Internetissä. Myös raakadata on asetettava vapaasti saataville, jotta
siitä voidaan tehdä riippumattomia tutkimuksia, ja sitä voidaan hyödyntää (ks.
Tieto vapaaksi, s 15).



> **Esimerkki radikaalista avoimuudesta**
> 
> 
> Ruuhkamaksujärjestelmän maksujen määräytymisperusteista, liikennevirtoja
> kuvaavista malleista ja kerätyistä maksuista julkaistaan tilastot
> koneluettavassa muodossa. Liikenneväyläverkon suunnittelussa käytettävät
> simulointimallit – joilla arvioidaan mm. taloudellisen ja tekniikan kehitysten
> vaikutuksia – julkistetaan kaikkien käytettäväksi. Julkaistujen tietojen avulla
> asiaan perehtyvät kansalaiset voivat kokeilla erilaisten ruuhkamaksujen,
> julkisen liikenteen ja polttoaineen hintojen vaikutuksia yksityisen ja julkisen
> liikenteen käyttäjämääriin, liikenteen päästöihin ja talouden kehittymiseen.
> 
> 


Vihreät haluaa myös **Suomen yrityksistä maailman avoimimmat**. Julkisen
sektorin ostaessa palveluita ja tuotteita yrityksiltä niiltä on vaadittava
mahdollisimman avointa tuotantoketjua ja sitoutumista tuotannosta ja
logistiikasta kerättyjen tietojen julkaisuun. Valtion omistamista yhtiöistä on
tehtävä avoimuuden mallitoimijoita. Esimerkiksi VR:n on julkaistava ajantasaista
tietoa junien aikatauluissa pysymisistä ja käyttömääristä.


Informaatio- ja viestintäteknologia tarjoaa mahdollisuuksia **kansalaisten
osallistumismahdollisuuksien** parantamiseen. On turvattava kuitenkin myös
mahdollisuus käyttää perinteisiä, ei-sähköisiä osallistumismenetelmiä.


Teknisten sovellusten käyttämistä tärkeämpää on hallinnon ajattelutapa, joka
näkee kansalaiset vaikuttajina ja tiedon tuottajina eikä pelkkinä kuulemisen
kohteina. Kyseessä on merkittävä muutos vallan jaossa kansalaisten,
luottamushenkilöiden ja virkamiesten välillä. Keskeistä kansalaisten
vaikuttamiselle on, että valmistelun läpinäkyvyyttä parannetaan ja
valmisteluaineistoa julkaistaan jatkuvasti valmistelun edetessä.


Kansalaisten osallistumisen ja vaikuttamisen mahdollistamiseksi viranomaisten ei
aina kannata perustaa omia keskustelufoorumeita, vaan he voivat mennä sinne
missä kansalaiskeskustelua muutenkin käydään. Viranhaltijoiden osallistumista
verkkokeskusteluihin virka-asemansa ja työtehtävänsä esiin tuoden tulee
kannustaa ja niihin on varattava aikaa ja resursseja.


On syytä muistaa, että verkkokeskustelut saattavat olla suodattuneita
esimerkiksi kulloisenkin yhteisön ideologisen tai kaupallisen pohjan tai
toimituspolitiikan vuoksi tai koska jostakin yhteisöstä tietoa ei ole kerätty.
Tästä syystä verkkoyhteisöissä tulee kerätä ainoastaan argumentteja, ei niiden
painoarvoja tai suosiota.


Täysin **sähköinen äänestys** vaaleissa on teoriassa erittäin hankalaa ja
käytännössä mahdotonta toteuttaa siten, että luotettavuus ja läpinäkyvyys
olisivat lippuäänestyksen tasoa. Tähän liittyy mm. järjestelmän ymmärrettävyys
toimitsijoille, äänestäjille ja hävinneelle osapuolelle, järjestelmän eheyden
varmentaminen sekä järjestelmästä riippumattoman tarkistuslaskennan toteutus.
Nämä ongelmat ovat sisäsyntyisiä sähköisen äänestyksen käsitteelle, eikä niitä
voi väistää korjaamalla jo löydettyjä yksittäisiä toiminnallisia ongelmia.


Sähköistä äänestystä on hyvä verrata esimerkiksi sähköiseen pankkiasiointiin,
sillä niiden haasteet ovat päinvastaiset. Siinä missä pankkitapahtumat
dokumentoidaan mahdollisimman tarkasti, äänestystapahtumasta ei saa jäädä kuin
yksi tieto, vaalin tulos, joka on voitava tarkistaa.


Internetin välityksellä tapahtuvassa äänestyksessä on lisäksi kaikki normaalin
etä-äänestyksen ongelmat kuten se, ettei äänen myyntiä tai pakotettua äänestystä
voida todeta.


Minimivaatimuksina sähköiselle äänestysjärjestelmälle ovat avoin lähdekoodi,
jota kuka tahansa voi arvioida, sekä paperitositteet, jotka mahdollistavat
erillisen tarkistuslaskennan.



> **Sähköinen äänestys maailmalla**
> 
> 
> Täysin sähköinen äänestys on huonojen kokemusten vuoksi maailmalla
> vastatuulessa. Yhdysvalloissa 80 % osavaltioista vaatii paperisen
> äänestyslipukkeen varmistamaan sähköistä äänestystä, ja määrä on ollut nousussa
> vuoden 2006 vaalien useiden ongelmien jälkeen. Alankomaat luopui täysin
> sähköisestä äänestyksestä 2008. Saksan perustuslakituomioistuin totesi sähköisen
> äänestyksen perustuslain vastaiseksi 2009. Intian sähköisistä äänestyskoneista
> löytyi vakavia tietoturva-aukkoja vuonna 2010.
> 
> 


### Kattava yhdenvertaisuus


Tietoyhteiskuntakehitys muuttaa yhteiskunnan sosiaalista rakennetta ja
ympäristöä. Murrosta voidaan kutsua teolliseen vallankumoukseen vertautuvaksi
informaatiovallankumoukseksi. Uudet kommunikaatiomuodot, sisällöntuotannon
vuorovaikutteisuus, uudet työskentelytavat, kyberrikollisuus ja virtuaaliset
alakulttuurit ovat tämän vallankumouksen ilmentymiä.


**Digitaalisen ympäristön suojeluun** liittyvät haasteet ovat tieto- ja
viestintätekniikan väärinkäyttöön liittyviä juridisia ja teknisiä kysymyksiä
kuten roskapostien ja haittaohjelmien torjuntaa ja kansalaisten identiteetin
suojelua.


**Arvojen fragmentoituminen** – "heimoutuminen" ei saa tarkoittaa yhteiskunnan
fragmentoitumista vaan vuorovaikutteista monikulttuurisuutta. Eri kansanosille
ei saa muodostua niin ristiriitaisia käsityksiä todellisuudesta, että yhteinen
keskustelu käy mahdottomaksi. Julkisen palvelun Yleisradiolla on keskeinen
tehtävä jaetun maailmankuvan rakentajana. Sen on säilytettävä kaikkien
kansanosien luottamus riippumattoman ja objektiivisen tiedon lähteenä.


**Digitaalisia kuiluja** on revennyt kansakuntien, ikäryhmien, sukupuolten,
alueiden ja ammattiryhmien välille. Tietoyhteiskuntakehitys on edennyt
epätasaisesti. Tietoyhteiskunnassa parhaat menestymisen edellytykset on niillä,
jotka pystyvät parhaiten hyödyntämään tieto- ja viestintäteknologian
mahdollisuuksia. Koulutuksen (ks. Ei konetta vaan elämää varten, s. 26) ja
kansallisen tietoyhteiskuntainfrastruktuurin (ks. Tietoyhteiskunnan
infrastruktuuri, s. 14) lähtökohtana on oltava kansallisten digitaalisten
kuilujen umpeen kurominen. Kehitysyhteistyössä on puolestaan edistettävä
kehittyvien maiden ja kehitysmaiden tietoyhteiskuntakehitystä. Lähes kaikilla
kehittyvillä mailla onkin YK:n tuella muodostettu kestävään kehitykseen tähtäävä
tietoyhteiskuntapolitiikka.


**Aktiivisuuskuilu** on kehittyneiden tietoyhteiskuntien haaste. Kun tieto- ja
viestintäteknologia on kaikkien käytettävissä, ratkaisevaa on se, mitä sillä
tehdään. Aktiiviset kansalaiset voimaantuvat entistä aktiivisemmiksi,
passiiviset syrjäytyvät aina vaan passiivisemmiksi.


**Yhdenvertaisessa tietoyhteiskunnassa** on huolehdittava siitä, että
tietojärjestelmät ja sähköiset palvelut ovat kaikkien saavutettavissa, kun
asiointi ja tieto siirtyvät verkkoon. Myös perusturvan varassa eläville on
turvattava mahdollisuus hankkia kotiinsa Internet-yhteys ja sellainen
perusteknologia, joka estää heidän syrjäytymisensä tietoyhteiskunnasta.
Kirjastot ovat jo pitkään tarjonneet mahdollisuuden käyttää Internetiä
ilmaiseksi. Myös virastoissa asioiville on oltava käytettävissä kone ja avoin
langaton verkko hakemusten ja asiakirjojen toimittamista varten. Niille, jotka
eivät eri syistä pysty tai kykene käyttämään sähköisiä peruspalveluita, tulee
taata vastaavien palveluiden käyttö nk. perinteisin keinoin ja tuettuna.


Julkisen palvelun tehtävänä on palvella kaikkia kansalaisia – myös heitä, joiden
havainto-, kognitiiviset tai motoriset kyvyt ovat heikentyneet. Julkisten
sähköisten palveluiden suunnitteluvaiheessa on huomioitava **esteettömyyden**
vaatimukset kuten käytettävyys, selkokieliversion saatavuus ja palveluiden
toiminta näkövammaisten käyttämillä apuvälineillä.


Myös kaupallisten sähköisten palveluiden tulee olla mahdollisimman esteettömiä.
Yhteiskunnallisesti ja kaupallisesti merkittävien sekä arjen sujuvuuden kannalta
välttämättömien sähköisten palveluiden tarjoajille tulee asettaa
esteettömyysvelvoitteet.


**Vihreät tavoitteet**
* Valmistelun läpinäkyvyyttä parannetaan ja kansalaisten osallistumista valmisteluun tuetaan.
* Eduskunnan valiokuntien ja kunnallisten luottamuselinten kokoukset lähetetään netissä.
* Täysin sähköistä äänestystä ei oteta käyttöön.
* Sähköisten palveluiden yhdenvertainen saatavuus kaikille turvataan.
* Julkisten ja kaupallisten sähköisten palveluiden esteettömyyttä parannetaan.


## Ekologisesti kestävä tietoyhteiskunta


**Vihreänä tietoyhteiskuntana Suomi on tietoyhteiskunnan ekologisessa
kestävyydessä maailman huippuluokkaa. Elektroniikkajätteen kierrätys on
korkealla tasolla, ja hankinnoissa suositaan energiatehokkuutta sekä pitkän
elinkaaren laitteita. Tieto- ja viestintätekniikkaa hyödynnetään
täysimääräisesti yhteiskunnan vihertämisessä.**


Tietoyhteiskunnan niin kuin maatalous- tai teollisuusyhteiskunnankin voi
rakentaa sekä kestävällä että kestämättömällä tavalla. Tietoyhteiskuntakehitys
on vielä alkuvaiheessa, ja nyt tehtävät päätökset ratkaisevat tietoyhteiskunnan
ekologisen kestävyyden.


Tietoyhteiskuntakehityksen ja kestävän kehityksen yhdistäminen on yksi aikamme
hankalimmista sosiaalisen kehityksen ongelmista. Tietotekniikan suurimmat
ongelmat liittyvät nimenomaan kysymyksiin energiankulutuksesta, kierrätyksestä,
elinkaaresta ja ympäristömyrkyistä. Esimerkiksi tietotekniikan energiankulutusta
on tarkasteltava laitteiden koko elinkaaren näkökulmasta. Tietotekniikan kehitys
lyhentää laitteiden elinkaarta ja lisää rajallisten luonnonvarojen käyttöä.
Tietoteknisiä laitteistoja valmistetaan kiihtyvällä tahdilla, vaikka
elektroniikkajätteiden käsittely on pitkälti ratkaisematta.


Elektroniikan kierrätys voidaan jakaa kahteen luokkaan. **Pehmeäkierrätykseksi**
kutsutaan laitteen tai sen osan uudelleenkäyttöä, joko sellaisenaan tai
komponentteina. **Kovakierrätykseksi** kutsutaan laitteen kierrätystä uusien
laitteiden raaka-aineiksi. Pehmeäkierrätys on ympäristön kannalta huomattavasti
kovakierrätystä parempi vaihtoehto, koska sen energiankulutus on huomattavasti
vähäisempää. Elektroniikkajätteen kierrätystä säädellään EU:ssa sähkö- ja
elektroniikkajätteen RoHS-tuottajavastuudirektiivillä9 WEEE (2002/96/EC).


Nykylainsäädäntö on riittämätöntä suhteessa elektroniikkajätteen kertymätahtiin,
myrkyllisyyteen ja kierrätyksen vähäisyyteen. RoHS-direktiivin vaikutus näkyy
kuitenkin maailmanlaajuisesti. Monet yritykset tekevät laitteistaan
RoHS-yhteensopivia kaikille markkinoille, ei ainoastaan Eurooppaan. Tämä
alleviivaa suurten markkina-alueiden yhtenäissäätelyn tärkeyttä.


Tärkein lyhyen aikavälin ratkaisu on kierrätyksen lisääminen.
Elektroniikkajätteen kierrätysasteen tulee olla 95–99 %. Muita ratkaisuja ovat
keksinnöt laitteiden energiankulutuksen vähentämiseksi ja elinkaaren
pidentämiseksi. Tässä myös ohjelmistoteollisuudella on tärkeä rooli. Hyvillä
ohjelmointitavoilla voidaan vähentää laitekannan uusimistarvetta ja
energiankulutusta.



> **Tietotekniikan ympäristökuorma**
> 
> 
> Tietotekniikkalaitteistoissa käytetään noin tuhatta erilaista vakavasti
> ympäristölle myrkyllistä ainetta. Nämä aineet kertyvät ravintoverkossa,
> elimistöissä, ovat haitallisia immuunijärjestelmälle ja aiheuttavat
> myrkytysoireita.
> 
> 
> Keskimääräinen työasema kuluttaa elinkaarensa aikana noin 11 kertaa painonsa
> verran fossiilisia polttoaineita. Tästä energiankulutuksesta vain 19 % on
> varsinaista käytönaikaista kulutusta, loput 81 % muodostuu muista elinkaaren
> vaiheista.
> 
> 


Laajemmassa mittakaavassa tietotekniikalla voidaan myös tukea energian ja
luonnonvarojen käytön optimointia. Esimerkiksi tietotekniikka itse kuluttaa
sähköä, mutta sen avulla voidaan rakentaa älykkäitä sähköverkkoja, mikä vähentää
sähkön kokonaiskulutusta. Viestintätekniikan kehitys vähentää puolestaan
liikematkailun tarvetta ja helpottaa etätyöskentelyä. Tieto- ja
viestintäteknologian avulla voidaan rakentaa energiankäyttöä tehostavia
älytaloja ja älyliikenteen ratkaisuja.


Radikaalisti avoimessa yhteiskunnassa yrityksiä kannustetaan avaamaan tuotteiden
ja palveluiden tuotantoa ja matkaa kuluttajille. Tämä tarjoaa uusia
mahdollisuuksia kansalaisvaikuttamiselle ja kestävään kulutukseen pyrkiville
kuluttajille.


**Vihreät tavoitteet**


* Tietotekniikan elinkaarta on pidennettävä ja elektroniikkajätteen kierrätysastetta on nostettava.
* Julkista tutkimus- ja kehitysrahoitusta on kohdistettava energiatehokkaan ja kierrätettävän tieto- ja viestintäteknologian kehittämiseen.
* Yritysten tulee avata kuluttajille tiedot tuotteidensa valmistuksesta ja kuljetuksista.


9 RoHS-direktiivi on Euroopan unionin säännös, jolla rajoitetaan tiettyjen
haitallisten aineiden käyttöä sähkö- ja elektroniikkalaitteissa.


## Tietoyhteiskunnan infrastruktuuri


**Vihreän tietoyhteiskunnan tietoliikenneinfrastruktuuri on maailman
kehittynein. Nopeat laajakaistayhteydet ovat kaikkien käytettävissä kaikkialla
Suomessa. Julkisen sektorin tietoaineistoja hyödynnetään nykyistä
monipuolisemmin. Tietoturvallisuus on tärkeä osa julkisia hankintoja, eivätkä
hyökkäykset tietojärjestelmiä vastaan häiritse jokapäiväistä elämää.**


Tietoyhteiskunnan perusinfrastruktuurista valtaosa on yksityisten omistamaa
massatuotettua standarditeknologiaa. Tietoyhteiskunnan infrastruktuuri ei
kuitenkaan koostu vain tietoliikennekaapeleista ja radiotaajuuksista, vaan se on
myös tietohallintoa ja ohjelmistoja, jotka pitävät yhteiskuntaa yllä.
Infrastruktuurin ohella tietoyhteiskunnassa tärkeitä ovat avoimesti jaetut
tietovarannot, joiden tuottamisessa ja ylläpidossa julkishallinto on keskeisessä
asemassa.


Suomi sääti ensimmäisenä maailmassa **laajakaistan yleispalveluksi**, johon
kansalaisilla on asuinpaikasta riippumatta oikeus. Laajakaistahankkeen teknistä
toteutusta tulee arvioida uudelleen teknologisen tarkoituksenmukaisuuden
lähtökohdista siten, että kaikkialle Suomeen saadaan vuoden 2015 loppuun
mennessä nopea runkoverkko ja kaikille kotitalouksille turvataan
yleispalveluvelvoitteella kohtuuhintainen mahdollisuus saada kaikkiin sähköisiin
palveluihin riittävä nopea kaksisuuntainen laajakaistayhteys. Käytännössä tämä
voi tarkoittaa esimerkiksi kattavaa langatonta 4G-yhteyttä haja-asutusalueilla.
Tämä ei onnistu kaikkialla liiketaloudellisin perustein, vaan lisäksi tarvitaan
valtion ja kuntien tukea.


**Taajuudet** ovat rajallinen luonnonvara10, jonka käyttö muuttuu tällä hetkellä
nopeasti. Koska kyse on yhteisestä resurssista, päätökset taajuuksien
käyttötarkoituksista kuuluvat eduskunnalle ja edellyttävät kansainvälistä
koordinointia. Esimerkiksi Venäjä käyttää radiotaajuuksia eri tarkoituksiin kuin
EU-maat, mikä tuottaa ongelmia raja-alueella. Käytettäviä tekniikoita on
kuitenkin pystyttävä muuttamaan joustavasti teknologian kehittyessä. Oikeudet
taajuuksien kaupalliseen käyttöön voidaan huutokaupata, mutta radio- ja
tv-lähetyksille varattujen taajuuksien oikeuksiin voidaan liittää palveluun ja
sisältöön liittyviä ehtoja.


Tulevaisuudessa iptv:n11 korvatessa perinteisiä broadcast-lähetyksiä tv-kanavien
taajuuksia voi vapautua muuhun käyttöön ja on päätettävä, käytetäänkö niitä
esimerkiksi hdtv-lähetyksiin12 vai mobiiliviestintään.


**Tietoverkon on säilyttävä neutraalina** eli kaikkea tietoliikennettä on
kohdeltava samanarvoisesti riippumatta viestin sisällöstä, lähettäjästä tai
vastaanottajasta. Tietoverkon neutraalius (*net neutrality*) on keskeistä
tietoyhteiskunnan yhdenvertaisuudelle, kaupallisen kilpailun edistämiselle ja
monopolien synnyn ehkäisemiselle.


Suomeen saatiin syyskuussa 2009 laki vahvasta **sähköisestä tunnistamisesta ja
sähköisestä allekirjoituksesta**. Käytännössä käytössä on ollut ainoastaan
pankkitunnistusjärjestelmä TUPAS, joka soveltuu huonosti esimerkiksi mobiiliin
maksamiseen. TUPAS-järjestelmän rinnalle on nousemassa teleoperaattoreiden
yhteinen mobiilivarmenne.


Sähköiseen tunnistamiseen ei saa syntyä nykyisen TUPAS-järjestelmän kaltaista
monopolia. Kansalaisten kannalta on tärkeää, että samaa sähköistä
tunnistamisjärjestelmää ja allekirjoitusta voi (mutta ei tarvitse) käyttää eri
sähköisissä palveluissa. Vahvaa sähköistä tunnistamista tulee kuitenkin käyttää
vain tarpeellisissa tilanteissa, jotta käyttäjien identiteeteistä ei synny
turhia tietokantoja.


10
http://www.ficora.fi/attachments/englantiav/1156489128948/Use\_of\_radio\_spectrum.pdf


11 Iptv (Internet protocol television) tarkoittaa internet-välitteisiä
televisio-palveluita, joista katsojat valitsevat haluamiaan ohjelmia ja katsovat
niitä itselleen parhaiten sopivana ajankohtana.


12 Hdtv (high-definition television) tarkoittaa teräväpiirtotelevisiota. Siinä
missä perinteisessä sdtv-kuvassa on 720 x 576 pikseliä, HDTV-kuvassa voi olla
1280 × 720 – 1920 x 1080 pikseliä.


### Tieto vapaaksi


[Kuvio poistettu] *Julkisen sektorin hallussa olevasta datasta osa on julkista
ja osa on sensitiivistä. Tietoaineistojen avaaminen kohdistuu vain
ei-sensitiivisiin aineistoihin tai aineistoihin, joista esimerkiksi
henkilötiedot on poistettu. Avoimella datalla tarkoitetaan laillisesti ja
teknisesti uudelleenkäytettävää dataa, jota voivat julkishallinnon ohella
tuottaa myös muut toimijat. Tavoitteena on, että kaikki julkinen hallinnon
hallussa oleva data on myös avoimesti saatavilla ja toisaalta sensitiivinen data
on hyvin suojattu.*


**Julkisen datan tulee olla avoimesti saatavilla ja jatkokäytettävissä**.
Julkisin varoin tuotetaan paikkatietoja, tilastoja, karttoja, säätietoja ym.
tietoa, jota voitaisiin hyödyntää nykyistä paljon monipuolisemmin avaamalla
tieto vapaasti kaikkien saataville: kansalaisten, elinkeinoelämän, viranomaisten
ja tutkimuksen. Esimerkiksi Iso-Britannia ja Yhdysvallat ovat jo käynnistäneet
omien julkisten tietojensa avaamisen, mutta Suomi voi vielä ehtiä kärkimaiden
joukkoon, kunhan päätökset pystytään tekemään ja panemaan toimeen nopeasti.


Aineistot on asetettava tietoverkkoon laillisesti ja teknisesti
uudelleenkäytettävässä muodossa lähtökohtaisesti maksutta. Tietoaineistojen
käyttöehdot tulee esittää selkeästi, ja niiden tulee kannustaa tietojen
uudelleenkäyttöön. Tiedon tulee olla paitsi käyttäjien helposti löydettävissä
myös tietokonesovellusten avulla automaattisesti haettavissa ja hyödynnettävissä
selkeästi kuvaillussa ja koneluettavassa muodossa. Tietoaineistojen laadun
korkea taso ja jatkuva saatavuus on turvattava.


Tiedon avaamisella edistetään tiedon jatkojalostusta ja uusia palveluja
tuottavaa liiketoimintaa. Kansainvälisten kokemusten mukaan tämä liiketoiminta
hyödyttää yhteiskuntaa monin verroin enemmän kuin tietojen käytöstä kerättävät
korvaukset. Myös julkishallinto tehostuu, kun laitosten ei tarvitse anoa ja
ostaa aineistoja toisiltaan eikä tehdä päällekkäistä työtä. Viranomaispäätösten
sujuvampi saatavuus edistää läpinäkyvyyttä ja demokratiaa.


**Tiedon vapaa saatavuus muodostaa tieteellisen tutkimuksen perustan.**
Tutkimustulosten varmistus ja jatkotutkimus edellyttävät, että aikaisemman
tutkimuksen tausta-aineistot ja tulokset ovat vapaasti käytettävissä. Kun saman
datan pohjalta voidaan tehdä useita riippumattomia tutkimuksia, tulosten
luotettavuus paranee. Innovaatiot syntyvät usein yhdistämällä tietoa uusilla
tavoilla yli perinteisten tieteenalojen.


Vihreät kannattavat jo käynnissä olevia *Open Access* -hankkeita13
vertaisarvioitujen tieteellisten tutkimusartikkelien julkaisemiseksi avoimesti
verkossa. Myös maksullisissa tiedelehdissä julkaistut artikkelit tulee saada
mahdollisimman tuoreina verkkoon avoimina rinnakkaisjulkaisuina. Open Access
parantaa myös kehittyvien maiden opetus- ja tutkimuslaitosten tiedon saantia.


**Henkilötietojen suojaan** liittyviä periaatteita on noudatettava myös
tietoaineistoja avattaessa. Avoimeen dataan liittyy myös yhteiskunnallisen
keskustelun tarve yksityisyyden suojan harmaista alueista. Kaiken sen datan,
mikä nykyisen lainsäädännön puitteissa on julkista, ei kenties tulisi enää olla
julkista, jos se on helposti saatavissa koneluettavassa muodossa.


Julkisen sektorin organisaatiot velvoitetaan oma-aloitteisesti julkaisemaan
tuottamansa ja hallussaan olevat julkisuuslain mukaiset asiakirjat sekä
helpottamaan aineistojen käyttöä erityisesti uusien palvelujen ja sovellusten
kehittämiseen. Suomeen tulee luoda kaikelle avoimelle datalle vastaava
infrastruktuuri kuin INSPIRE-implementaatio14 on luomassa paikkatiedoille.


Julkisen sektorin hallussa olevan tiedon omistukseen liittyy usein
epäselvyyksiä. Hallinnon tekijänoikeudet saattavat rajoittaa tiedon
uudelleenkäyttöä enemmän kuin on tarkoitus. Julkisen sektorin tulee käyttää
tekijänoikeuksiaan uudelleenkäyttöä helpottavalla tavalla.


**Tietojen ja niiden luovuttamisen maksuttomuus** tulee olla lähtökohtana
julkisella sektorilla. Maksuperustelaki on muutettava näiltä osin. Lakiin
kirjataan lisäksi ne perustellut poikkeukset, joissa tiedon luovuttamisesta
voidaan tai tulee periä maksua.


Julkisuuslain toteutumista valvomaan on määrättävä viranomainen tai
laajennettava tietosuojavaltuutetun roolia. Viranomainen myös auttaisi
aineistojen julkaisemiseen liittyvässä lisensoinnissa ja juridisissa
kysymyksissä. Julkisten tietojen tehostuneen käytön taloudelliset hyödyt
tekisivät tästä kannattavan investoinnin.


13 Open access -julkaisemisella tarkoitetaan kaikkien oikeutta lukea, kopioida,
tulostaa ja linkittää tieteellisiä julkaisuja vapaasti kokotekstimuodossa. Tämä
julkaisumalli on vaihtoehto erilaisille maksullisille ja käyttöoikeudeltaan
rajatuille julkaisupalveluille, jotka ovat tähän asti hallinneet tieteellisten
julkaisujen välitystä.


14 INSPIRE-implementaatio: INSPIRE on EU:n sisällä toimiva
paikkatietoinfrastruktuuri, jonka tavoitteena on mahdollistaa paikka- ja
ympäristötietojen vaihto, yhteiskäyttö, saatavuus sekä näihin tietoihin
liittyviä palveluita.


### Pilvipalvelut


Sisällöt, sovellukset, laskenta ja infrastruktuuri ovat muuttumassa palveluiksi,
joita käytetään verkossa eli ”pilvessä” sijaitsevilta palvelimilta. Kuluttaja ei
enää kopioi katsomaansa elokuvaa netistä tietokoneelleen vaan katsoo sen suoraan
verkosta eli pilvestä; yritys ei enää asenna toimisto-ohjelmia tietokoneisiinsa
vaan sovellukset pyörivät ja käsiteltävät tiedot sijaitsevat pilvessä;
viranomaisten tietokannat eivät enää ole heidän omissa palvelinsaleissaan, vaan
pilvessä.


Käyttäjille pilvipalvelut15 merkitsevät joustavuutta ja tehokkuutta: maksetaan
vain siitä mitä todella käytetään. Tietojenkäsittelyresurssien käyttö tehostuu,
ja palveluita pystyy käyttämään eri päätelaitteilla niiden teknologiasta
riippumatta.


Pilvipalveluiden kuluttajien, sisällöntuottajien ja palveluntarjoajien
oikeusturva edellyttää lainsäädäntöä ja kansainvälisiä sopimuksia. Kun käyttäjä
on Suomessa, sovellus pyörii Venäjällä, käsiteltävä tieto sijaitsee Saksassa,
palvelun tarjoaa yhdysvaltalainen yritys ja tiedot kulkevat Ruotsin kautta,
minkä maan lakeja noudatetaan? Minkä maan tuomioistuimessa riitatilanteet
ratkaistaan?


Yhteiskunnan toiminnalle kriittiset palvelut ja rekisterit on pidettävä
kotimaassa, jotta ne pysyvät Suomen viranomaisten ja lainsäädännön suojassa.
Esimerkiksi Britanniaan ollaan luomassa viranomaiskäyttöön kansallista
G-Cloud-pilvipalvelua, jonka arvioidaan säästävän 1,2 miljardia puntaa vuodessa.


Informaatio ja sen käsittely uhkaavat siirtyä pääomien tapaan sinne, missä niitä
kontrolloidaan vähiten. Näin palveluntarjoaja voi välttää vastuun esimerkiksi
silloin, kun informaatiota katoaa tai se joutuu vääriin käsiin. Veroparatiisien
tilalle voi syntyä pilviparatiiseja.


Pilviparatiisien vastapainoksi pilvipalveluiden käyttäjiä tulee houkutella
käyttämään palveluita, joiden palvelinkeskukset sijaitsevat yhteiskunnallisen
vakauden, toimivan infrastruktuurin ja johdonmukaisen lainsäädännön maissa.
Mikäli Suomi tahtoo olla pilvipalveluiden kärkimaita, sen lainsäädännön tulee
seurata teknistä kehitystä.



> **Kuka omistaa pilvestä ostetut sisällöt?**
> 
> 
> Hyvän esimerkin kuluttajansuojan haasteista pilvipalveluissa tarjosi Amazon,
> joka poisti asiakkaidensa Kindle-kirjanlukulaitteista näiden jo ostamat George
> Orwellin Animal Farm- ja 1984-teokset, koska Amazonilla ei ollutkaan oikeuksia
> myydä niitä sähköisinä versioina.
> 
> 


15 Pilvipalveluilla ja pilvilaskennalla tarkoitetaan eri resurssien käyttöä
tietoverkkojen yli, jolloin sisällöt, sovellukset, laskenta tai edes sähköisen
palvelun infrastruktuuri ei sijaitse palvelun käyttäjien omilla tietokoneilla
vaan Internetin ”pilvessä” olevilla palvelimilla


### Turvallisuus ja huoltovarmuus


**Tietoyhteiskunnan huoltovarmuus**16 ja kyky toimia kriisiaikoina syntyvät tietoturvasta ja kyvystä reagoida häiriöihin ja hyökkäyksiin nopeasti ja tehokkaasti. 

Tietoturvallisuus huoltovarmuusmielessä syntyy ensisijaisesti järjestelmien
**vikasietoisuudesta**17 ja **jykevätekoisuudesta**18. Hyvin hoidetun
tietoturvan on oltava pakollinen vaatimus julkisen sektorin
tietojärjestelmähankinnoissa taustajärjestelmistä päätelaitteisiin. Hankinnoissa
on painotettava sitä, miten jykevätekoisuus ja vikasietoisuus on otettu huomioon
järjestelmän kehitystyössä. Esimerkiksi Britanniassa tästä on luotu jo
ohjeistus.19


Ongelmatilanteissa on pystyttävä reagoimaan myös paikallisesti, ilman ulkomailta
saatavaa teknistä tukea. Valmistajien tekninen tuki on yleensä minimoitu
normaalitilanteen tarpeisiin ja tietoyhteiskunnan globaalit kriisit
ylikuormittavat tukipalvelut nopeasti. Lisäksi konfliktitilanteissa ulkomainen
järjestelmätoimittaja voidaan määrätä asettamaan kotimaansa tarpeet muiden
asiakkaiden edelle.


**Avoin lähdekoodi ja avoimet rajapinnat** edistävät riippumattomuutta
ulkomaisesta avusta, koska ne mahdollistavat usean eri toimittajan järjestelmien
käyttämisen ristiin sekä kotimaiset huolto- ja tukipalvelut. Samalla tavoin kuin
luonnon biodiversiteetti suojaa taudinaiheuttajia vastaan, myös
tietojärjestelmien monokulttuureja tulee välttää haittaohjelmien ja
tietoturvaaukkojen vuoksi.


Suomen tulee turvata kansallisen tietoturvaviranomaisen (CERT-FI) sekä
puolustusvoimien vastaavien yksiköiden toimintaedellytykset. CERT-FI:n on
pystyttävä luomaan hyviä suhteita ulkomaalaisiin vastaaviin organisaatioihin
sekä tietojärjestelmien toimittajiin, jotta toimivat yhteistyötavat ovat
valmiiksi olemassa.


Tietoyhteiskunnassakaan ei saa unohtaa "analogisia" tai "tietokoneettomia"
varajärjestelmiä, ja kriittisimmille toiminnoille tulee luoda ainakin valmiit
mallit, jotka takaavat tietojärjestelmistä mahdollisimman riippumattoman
minimipalvelun kriisitilanteissa.


Varsinaisen tietosodankäyntiin valmistautumisen ja digitaalisen maanpuolustuksen
tulee niin ikään nojata jykevätekoisuuteen, monikerroksisiin suojauksiin ja
järjestelmien monimuotoisuuteen. Digitaalinen maanpuolustus on ennen kaikkea
rauhan ajan tehtävä, sillä rintamalinjoja, rajoja tai havaittavaa "vihollista"
ei ole: haittaohjelmat istutetaan vastustajan tietojärjestelmiin jo ennen
kriisin puhkeamista.



> **Verkkosodankäyntiä**
> 
> 
> Kesällä 2010 maailmalta löydettiin haittaohjelma, jolle annettiin nimi Stuxnet.
> Sen taustalla oletetaan olleen ammattitaitoinen ja hyvin rahoitettu valtiollista
> tukea nauttiva taho. Stuxnet oli suunniteltu hyökkäämään teollisuuslaitoksia
> vastaan tunkeutumalla niiden prosessinohjausjärjestelmiin ja muuttamalla niiden
> toimintaa. Yksi sen kohteista olivat suomalaisvalmisteiset taajuusmuuttajat.
> 
> 


**Vihreät tavoitteet**


* Kaikille kotitalouksille ja yrityksille turvataan sähköisten palveluiden käyttöön riittävä nopea laajakaistayhteys vuoteen 2015 mennessä.
* Tietoverkon neutraalius turvataan.
* Viranomaisten julkiset tiedot avataan yleiseen käyttöön ja maksuperustelain lähtökohtana on julkisen tiedon maksuttomuus
* Vikasietoisuuden ja jykevätekoisuuden takaava järjestelmäkehitys on julkisten tietojärjestelmähankintojen vaatimus.
* Kansallisen tietoturvaviranomaisen (CERT-FI) sekä puolustusvoimien vastaavien yksiköiden toimintaedellytykset turvataan.


16Huoltovarmuus pyrkii takaamaan yhteiskunnan perustoiminnot vakavissa
häiriötilanteissa ja poikkeusoloissa. Huoltovarmuus on perinteisesti liittynyt
materiaalien – kuten polttoaineen ja ruoan – saatavuuteen, mutta nykyään koskee
yhä enemmän kriittisiä tietojärjestelmiä.


17Vikasietoinen järjestelmä toimii mahdollisimman oikein myös muissa kuin
tavanomaisissa käyttötilanteissa ja myös silloin, kun jokin järjestelmän osa
vikaantuu. Jos vika on liian suuri, vikasietoinen järjestelmä lakkaa toimimasta
turvallisesti ja hallitusti sen sijaan, että se "hajoaisi käsiin".


18Jykevätekoisuus (englanniksi robustness) tarkoittaa järjestelmän
mahdollisuuksia säilyttää toimintakykynsä myös silloin, kun sitä vastaan
hyökätään tai sen toimintaa yritetään aktiivisesti haitata. Jykevätekoisen
järjestelmän täytyy toki olla myös vikasietoinen.


19 Ks. www.cpni.gov.uk/Docs/Vendor\_security\_questions.pdf


## Talous- ja innovaatiopolitiikka


**Vihreässä tietoyhteiskunnassa Suomeen on syntynyt eri puolille runsaasti uutta
tietotekniikkaa hyödyntävää elinkeinotoimintaa. Suomalaista
tietoyhteiskuntaosaamista viedään myös muihin maihin. Tekijänoikeuslainsäädäntö
on valmisteltu tekijöiden, välittäjien ja kuluttajien yhteistyönä.**


Tieto- ja viestintäteknologian kehittymisen ja globalisaation myötä
elinkeinorakenteen jyrkkä muutos kiihtyy. Tietoalan yrityksille on tarjottava
valtakunnallisesti hyvät toimintaedellytykset. Avoin ja ennakoitavissa oleva
infrastruktuurin ja koulutuksen rahoitus tukee suomalaisten tietoalan yritysten
menestystä ja investointihalukkuutta. Veroviranomaisten valvonta ja muu
laillisuusvalvonta luo pohjan reilulle kilpailulle ja on omiaan lisäämään
luovaan työhön perustuvien yritysten menestystä.


Avoimen innovaatiopolitiikan tavoitteena on talouden rakenteiden uudistaminen ja
uusien, kasvavien liiketoimintojen kehittäminen. Kehitystyö kohdistuu nimenomaan
lisäarvoa luovaan liiketoimintaan, ei yksittäisiin yrityksiin tai toimialoihin.
Tavoitteena on raivata uuden liiketoiminnan esteet yksityisen, julkisen ja
kolmannen sektorin yhteistyönä. Esimerkiksi moni suomalainen nettikauppa
tarvitsee apua laajentaakseen markkina-alueensa Suomesta Eurooppaan ja
maailmaan.


Avoimen tietoyhteiskunnan **luovuus syntyy vapaudesta**. Todella uudet ajatukset
eivät synny ennalta määritellyissä suuryritysten tai viranomaisten
kehitysprojekteissa, vaan leikkisän kokeilun tuloksena. Tälle luovalle
vapaudelle on raivattava yrityksissä, valtiolla ja kunnissa sekä yliopistoissa
ja muissa oppilaitoksissa tilaa.


Yhä suurempi osa kansantaloudesta on jatkossa palvelutaloutta fyysisten
tuotteiden valmistuksen ja myynnin asemesta. Suomessa on jo kehitetty
maailmanluokan sähköisiä palveluita. Esimerkiksi Habbo Hotel
-virtuaalihotellilla20 on keskimäärin 8 miljoonaa käyttäjää kuukaudessa.


Julkisen vallan toimet vahvistavat innovaatioiden edellytyksiä. Esimerkiksi
julkisten tietovarantojen avaaminen kaupalliseen käyttöön tarjoaa
elinkeinoelämälle mahdollisuuden luoda uudenlaisia palveluja ja liiketoimintaa.


Ohjauskeinojen on oltava pääosin **teknologianeutraaleja**. Hallintoviranomaiset
eivät välttämättä tiedä parhaiten toimivia ratkaisuja, vaan teknologisten
valintojen tekeminen on markkinoiden tehtävä.


Radikaalin avoimuuden ja saavutettavuuden vaatimusten tulee koskea myös
talouselämää. **Taloudellisen informaation julkaiseminen** koneluettavassa
muodossa lisäisi markkinoiden tehokkuutta, parantaisi tiedon tarkkuutta ja
luotettavuutta sekä mahdollistaisi kustannussäästöjä. Pörssiyhtiöt ja
luottoluokittajat onkin vaiheittain velvoitettava julkistamaan tilinpäätöksensä
ja luottoluokituksensa koneluettavassa muodossa.


Finanssilaitoksille tehtävien simulaatio- ja stressitestien menettelytavat ja
tulokset on avattava julkisiksi, jotta luottamus finanssialaan saadaan
palautetuksi ja markkinat toimimaan avoimuusperiaatteiden mukaisesti.


20 Habbo Hotel on nettiselaimella käytettävä yli 10-vuotiaille suunnattu
graafinen chat-tyylinen peli, joka on puettu hotellin muotoon.


### Työelämä


Teollisessa yhteiskunnassa ihmisillä oli yksi ammatti, työsuhteet olivat
voimassa toistaiseksi, ja työuralle mahtui kahdesta kolmeen työnantajaa.
Nykyiset työmarkkinat, koulutusjärjestelmä ja sosiaaliturva ovat kehittyneet
tuohon todellisuuteen, jota ei enää ole.


Tietoyhteiskunnassa ammatteja syntyy, muuttuu ja katoaa jatkuvasti, ja ihmisten
työura pirstoutuu silpuksi, joka on tehty useiden eri työnantajien palveluksessa
useissa eri ammateissa. Yhä suurempi osa työstä tehdään kotona tai asiakkaiden
tiloissa. Perheen ja työn yhteensovittaminen on yhä haastavampaa, ja
työntekijöiden oletetaan olevan aina tavoitettavissa.


**Jäsentymättömän informaation tulvan** aiheuttamasta psyykkisestä
kuormituksesta on tullut merkittävä työterveysongelma. Tietoylikuorman on
todettu selittävän kaikkia työuupumuksen ulottuvuuksia: emotionaalista
väsymystä, ammatillisen itsetunnon puutetta ja kyynistymistä.
Informaatioergonomian on oltava keskeinen osa tietotyön muotoilua, ja sitä on
seurattava ja edistettävä kuten muutakin työergonomiaa.


Tietotekniikka tuo mukanaan myös uusia somaattisia ammattisairauksia.
Esimerkiksi tietotekniikan väärien käyttötapojen aiheuttamat rasitustulehdukset
yleistyvät. Jos työpäivän aikana istutaan yli neljä tuntia, ristiselän kipujen
todennäköisyys yli kymmenkertaistuu kolme tuntia istuviin verrattuna.
Tietotyöläisiä tulee kannustaa liikkumaan sekä työ- että vapaa-ajalla.


### Immateriaalioikeudet


Tekijänoikeuksilla ja muilla immateriaalioikeuksilla on suuri merkitys
tietoyhteiskunnassa. Toisaalta oikeudet ovat kauppatavaraa, toisaalta ne
asettavat reunaehtoja tietoyhteiskunnassa toimimiselle.


Radikaalisti avoimessa yhteiskunnassa **tekijänoikeuslainsäädäntö valmistellaan
avoimesti ja demokraattisesti tekijöiden, välittäjien ja kuluttajien
yhteispelinä.** Tekijänoikeuspolitiikan tulee pyrkiä näiden kolmen toimijan
väliseen oikeudenmukaiseen tasapainoon. Viime vuosina kuluttajien näkökulma on
kuitenkin puuttunut tekijänoikeuslainsäädännön valmistelusta. Tämä on ilmennyt
mm. tekijöiden ja välittäjien oikeuksien rikkomisesta määrättyinä kohtuuttomina
korvauksina. Tekijänoikeuksien valvontaa koskevan sääntelyn on kunnioitettava
perusoikeuksia, mm. yksityisyyden suojaa. Lisäksi on huomioitava, että
digitaalinen Eurooppa asettaa uudet vaatimukset tekijänoikeuksille. Järjestelmää
on kehitettävä siihen suuntaan, että eri maiden erilaiset tekijänoikeussäädökset
eivät muodosta estettä eurooppalaisten sisällöntuotannon sisämarkkinoiden
luomiselle.


Tekijällä on oltava oikeus saada korvaus, jos hänen teostaan käytetään
kaupallisesti. Tekijänoikeuden on oltava riittävän vahva kannustamaan tekijöitä
kulttuurin luomiseen, mutta kulttuurin kehitys edellyttää, että tekijän
yksinoikeudella on ajalliset ja sisällölliset rajat.


Tekijänoikeus ei saa olla yhteiskunnallisen keskustelun esteenä, vaan
ajankohtaisia teoksia on voitava vapaasti käyttää julkisessa keskustelussa.
**Alkuperäisen tekijän oikeudellista asemaa on parannettava**, sillä usein
tekijä, esimerkiksi taiteilija tai toimittaja, on alisteisessa asemassa työn
tilaajaan nähden.


Avoimen tiedon hyödyntäminen vaatii myös uutta otetta tekijänoikeuksiin.
Tekijänoikeuksien suoja-aikaa on lyhennettävä nykyisestä, mikä mahdollistaa niin
tietojen yhdistelemistä kuin uuden kulttuurin luomista. Osaltaan uusien teosten
syntymistä vanhojen pohjalta auttaisi vaatimus uusintaa tekijänoikeus teoksen
syntyhetken jälkeisen määräajan jälkeen. Suoja-aikoja on kohtuullistettava ja
yhdenmukaistettava. Suoja-aika on sidottava teoksen syntyhetkeen eikä tekijöiden
kuolemaan. Tekijänoikeusjärjestelmän selkeys on varmistettava, jotta tavallinen
kansalainen tietää, mikä tietoyhteiskunnan arjessa on sallittua ja mikä ei.


Vaikka yksinoikeus on tekijänoikeuden lähtökohta, monet teokset hyötyvät siitä,
että teosta käytetään laajasti. **Vapaaehtoisuuteen perustuvia avoimia
lisensointimalleja tulee suosia**. Julkishallinnon tuottamien ja julkisesti
rahoitettujen (esim. lehdistötuet) teosten lisensoinnissa tulee ottaa käyttöön
avoin malli (esim. *Creative Commons*21), joka sallii teosten vapaan
uudelleenkäytön. Julkisen tutkimusrahoituksen pääsääntöiseksi ehdoksi tulee
ottaa vaatimus, että tutkimustulokset julkaistaan vapaasti saatavilla olevina
(*Open Access*) julkaisuina.


Immateriaalioikeussopimuksiin ja -lakeihin on säädettävä **poikkeuksia
esteettömyyden lisäämiseksi**. Esimerkiksi kirjoja on voitava julkaista vapaasti
pistekirjoituksella myös maan rajojen ulkopuolella.


Patenttijärjestelmän tarkoituksesta on pidettävä kiinni patenttilakeja
säädettäessä. Keksijä saa määräajaksi yksinoikeuden (patentin) keksintönsä
kaupalliseen hyödyntämiseen, mutta vastineeksi keksinnön tekninen toteutus tulee
julkaista kaikkien tietoon. Tämä edistää teknistä kehitystä.


Tietokoneohjelmien patentoinnin vaikutus on päinvastainen kuin teknisten
keksintöjen. Yhdysvalloissa, jossa ohjelmistot ovat patentoitavissa,
ohjelmistopatenteista on tullut suurten yritysten keino estää kilpailua.
**Ohjelmistopatenttien tuominen EU-lainsäädäntöön olisi tuhoisaa** pienille
ohjelmistoyrityksille. Myöskään kasvien tai eläinten geenisekvensseihin ei tule
antaa kenellekään yksinoikeutta.


Kansainvälisessä immateriaalioikeuspolitiikassa on pidettävä huoli, että
patentit eivät muodostu kehittyville maille esteeksi käyttää kansanterveydelle
tärkeitä lääkkeitä tai ottaa käyttöön ilmastonmuutoksen torjumiseksi
tarpeellisia teknologioita.


**Vihreät tavoitteet**


* Pörssiyhtiöiden ja luottoluokittajien on julkistettava tilinpäätöksensä ja luokituksensa koneluettavassa muodossa.
* Työmarkkinoiden, koulutuksen ja sosiaaliturvan rakenteet on ajantasaistettava tukemaan työntekijän elämänhallintaa ja ammattitaidon elinikäistä ylläpitämistä.
* Tekijänoikeuslainsäädäntö tulee valmistella tekijöiden, välittäjien ja kuluttajien yhteistyönä. Tietokoneohjelmistoja ja geenisekvenssejä ei saa patentoida.
* Työnantajia kannustetaan hyväksymään etätyö, kun se sopii työn luonteeseen.


21 Creative Commons on voittoa tavoittelematon yhteisö, joka pyrkii edistämään luovan työn tuotteiden levittämistä laillisesti. Creative Commons tarjoaa erilaisia lisenssejä, joilla voi määrätä tekijänoikeuslain suomista oikeuksista. Samalla Creative Commons kokoaa verkkoon helposti etsittävään muotoon tällaisia teoksia.

## Julkinen tietoyhteiskunta


**Terveydenhuollossa ja vanhusten hoidossa on saavutettu tietoverkkojen ja
-palveluiden avulla merkittäviä parannuksia, mutta myös säästöjä. Tieto liikkuu
turvallisesti reaaliajassa julkisten palveluiden tuottajien välillä. Julkisen
sektorin päätöksenteko perustuu tietojohtamisen periaatteisiin.**


Vuonna 2020 kuka tahansa voi tutustua yhteiskunnan toimintaan, riippuvuuksiin ja
vuorovaikutuksiin omia laskennallisia kokeiluja myöten julkisen sektorin avoimen
tiedon ja tietopalveluiden ansiosta. Tietoyhteiskunnan selkärangan muodostavat
järjestelmät ovat luotettavia ja lujatekoisia kaikissa olosuhteissa suosimatta
kuitenkaan tiettyjä ohjelmistoja tai käyttötapoja. Julkinen sektori edistää
avoimesti tarjoamiensa tietojen ja tietoteknisten rajapintojensa käyttöä, mutta
huolehtii asiallisen yksityisyyden suojan säilymisestä.


Nykyiset tietojärjestelmähankkeet koskevat usein suuria hallinnonaloja ja
pyrkivät ratkaisemaan kaiken kerralla ja lopullisesti. Näiden sijaan on
suosittava jatkuvasti kehittyviä järjestelmiä, jotka sopeutuvat ketterästi
käyttäjien ja prosessien muuttuviin tarpeisiin.


Julkisen hallinnon eli valtion ja kuntien sekä niille palveluita tuottavien
yhdistysten ja yritysten on tiedon tuottamisessa ja käsittelyssä noudatettava
yhteistä **tiedon hallinnan kokonaisarkkitehtuuria**. Eri hallinnonalat on
velvoitettava sovittamaan järjestelmänsä toimimaan keskenään. Se ei kuitenkaan
saa johtaa teknisiin monokulttuureihin, riippuvuuteen yksittäisistä ohjelmisto-
ja järjestelmätoimittajista.


Hankinnat järjestelmien kokonaistoimituksista yksittäisiin
ohjelmistopäivityksiin on kilpailutettava ja rakennettava siten, että ylläpitoa
ja kehitystöitä voidaan hankkia useilta tahoilta, pieniä toimittajia syrjimättä.
Tämä edellyttää **avoimia rajapintoja**, jotka eivät sido yhteen toimittajaan.
**Avoimen lähdekoodin** käyttö julkishallinnon järjestelmissä edistää kilpailua
ja lisää toimintavarmuutta, koska tilaaja voi vapaasti luovuttaa vanhojen
järjestelmiensä lähdekoodit uudelle toimittajalle.


Avoimesti tuotetun julkisen tiedon tuottaja on mainittava sitä levitettäessä ja
käytettäessä, jotta tiedon tuottamiseen käytettyjen julkisten resurssien
kohdistamista voidaan arvottaa. Pääsy alkuperäisaineistoihin, tiedon käsittelyn
vaiheiden ylöskirjauksen ja tiedon laadun kuvausten määrittelyt on toteutettava
yhteneväisesti eri hallinnonaloilla.


Julkishallinnon keräämät tiedot, olivatpa ne automaattisesti kerättyä
kävijädataa nettisivuilta tai sähköisen asioinnin luottamuksellista materiaalia,
tulee säilyttää Suomen rajojen sisäpuolella olevilla palvelimilla. Samoin
kriittinen ja arkaluontoinen julkishallinnon data tulee pitää omassa hallinnassa
eikä esimerkiksi ulkomaisten palvelujen saatavuuden varassa.


Valtion IT-palvelukeskuksen on tarjottava kaikkien julkisen sektorin palvelujen
käyttöön pilvipalveluiden tuottamisen edellyttämä tietoturvallinen
pilvilaskennan infrastruktuuri.


### Tiedolla johtaminen


Tiedolla johtaminen tarkoittaa organisoidun informaation käyttöä johtamisen
apuvälineenä. Tiedolla johtamisen avulla voidaan parhaimmillaan arvioida
päätösten vaikutusta yli organisaatiorajojen, mikä avaa mahdollisuuksia
kokonaisvaltaiseen päätöksentekoon julkisella sektorilla. Informaation avulla
voidaan tarkastella esimerkiksi organisaation suorituskykyä, strategian
toteutumista, trendejä, syy-seuraussuhteita ja muita mitattavia tai kuvaavia
asioita. Julkisen päätöksenteon ja raportoinnin on pohjauduttava tietojohtamisen
periaatteisiin, ja oltava mahdollisimman avointa.


Julkisessa hallinnossa tavoitteiden seurannassa käytettävän mittariston
kehittämiseen on uhrattava aikaa, jotta se ei kuvaisi ainoastaan taloudellisia
tekijöitä, vaan kaikkien sidosryhmien – mukaan lukien asukkaiden – kannalta
tärkeitä asioita. Hyvät mittaristot kuvaavat, seuraavat ja ennakoivat
strategiasta johdettuja asioita.


Tietojohtamisen avulla voidaan ennakoida demografisia ja taloudellisia trendejä
– esimerkiksi koulujen tai päivähoidon aloituspaikkojen tarve verrattuna
alueelliseen tarjontaan – sekä simuloida erilaisia skenaarioita. Näiden
skenaarioiden avulla voidaan varautua vaihtoehtoisiin tulevaisuuden kuviin ja
tehdä toimintasuunnitelmat niiden varalle. Tietojohtaminen ei takaa oikeaa
toimintamallia, mutta se antaa toimijoille mahdollisuuden varautua erilaisiin
"tulevaisuuksiin", joten yllätyksiä ei tule niin helposti. Julkiselta
hallinnolta on edellytettävä entistä parempaa kykyä varautua eri skenaarioihin
ja pystyä toimimaan tehokkaasti ja ennakoiden erilaisissa tilanteissa.


### Sähköiset hyvinvointipalvelut


Inhimillistä tukea ja hoivaa ei voi koskaan sähköistää, mutta sitä tukevia
prosesseja voidaan parantaa ja tehostaa tietojärjestelmien avulla.
Hyvinvointipalveluiden tukena toimivat tietojärjestelmät tulee suunnitella
toimintalähtöisesti. Sosiaali- ja terveydenhuollossa työskentelee satojatuhansia
ammattilaisia. Järjestelmien tulee toimia heidän tukenaan eikä niin, että työtä
joudutaan sopeuttamaan huonosti toimiviin tietojärjestelmiin. Hyvin suunnitellut
asiakastietojärjestelmät poistavat päällekkäistä työtä, parantavat
potilasturvallisuutta ja auttavat arviointitiedon keräämisessä.


Julkisten palveluiden järjestelmien tietosuojan on oltava tiukka, koska
järjestelmissä käsitellään ihmisten henkilökohtaisia tietoja. Palvelua käyttävät
kansalaiset omistavat järjestelmän tiedot. Tilastollisia tutkimuksia varten
julkisten palveluiden asiakastiedoista, esimerkiksi potilastiedoista on
kuitenkin voitava tuottaa vahvasti anonymisoituja tietoja. Näin esimerkiksi
potilastietojärjestelmissä olevia tietoja voitaisiin hyödyntää epidemiologisessa
tutkimuksessa nykyistä paremmin.


Sosiaali- ja terveydenhuollon kansalliset perustietovarannot (esim. Kanta)
mahdollistavat asiakastietojen siirron eri organisaatioiden välillä sekä
tietojen arkistoinnin tietoturvallisesti. Näitä tietovarantoja tulee hyödyntää
myös tietojohtamisen tukena. Esimerkiksi anonymisoitujen epidemiologisten
tietojen yhdistäminen paikkatietoon antaa aivan uudenlaiset mahdollisuudet
kohdentaa hyvinvointipalveluiden rajallisia resursseja sinne, missä on
mahdollista saavuttaa eniten terveyshyötyjä.


**Sähköisestä asioinnista** on kehitettävä luonteva osa hyvinvointipalveluita.
Asioinnin sähköistäminen mahdollistaa ajanvaraukset, hakemusten jättämisen,
päätösten saamisen ja omien terveystietojen tiedustelun ilman turhaa
jonottamista. Sähköisen asioinnin kautta tulee olla myös tietoturvallinen kanava
saada luottamuksellinen kontakti sosiaali- ja terveydenhuollon ammattilaiseen.
Näin voidaan madaltaa kynnystä hakeutua palveluiden piiriin.


**Internetin keskustelufoorumeista** on syntynyt merkittävä vertaistuen muoto.
Yksittäisen avuntarpeessa olevan henkilön voi kuitenkin olla vaikeaa erottaa,
mikä tieto on oikeaa, mikä virheellistä tai jopa vahingollista. Sosiaali- ja
terveydenhuollon ammattilaisten tulisikin entistä enemmän hyödyntää näitä
mahdollisuuksia sekä myös osallistua aktiivisesti verkkokeskusteluihin.


**Sähköinen asiointi** mahdollistaa myös uudenlaiset palvelut, joissa
kansalaiset saavat ohjausta ja neuvontaa omien valintojensa tueksi. Esimerkiksi
omien terveystietojen katseluun voidaan liittää toimintoja, joiden avulla
kansalainen saa yksilöllisten tietojensa pohjalta räätälöityjä ravitsemus-ja
liikuntaohjeita ja muitakin ohjeita terveelliseen elämäntapaan.


Tietotekniikka antaa myös uudenlaisia mahdollisuuksia parantaa sellaisten
ihmisryhmien turvallisuutta, joilla on riski tapaturmiin tai sairaskohtauksiin.
Esimerkiksi vanhusten koteihin asennettavat seuranta- ja
yhteydenpitojärjestelmät voivat parantaa sosiaalisia suhteita ja antavat
turvallisuudentunnetta niin vanhukselle itselleen kuin hänen läheisilleenkin.


**Vihreät tavoitteet**


* Suomen on kyettävä kaikissa olosuhteissa itsenäisesti turvaamaan julkishallintonsa tietojärjestelmiensä toiminta, tietojen hallinta ja suoja.
* Julkishallinnon tietojärjestelmissä on otettava käyttöön tietojärjestelmien yhteentoimivuuden takaava kokonaisarkkitehtuuri.
* Julkisissa tietojärjestelmähankinnoissa tulee lähtökohtaisesti suosia avoimia lähdekoodiratkaisuja.
* Julkishallinnon on avattava johtamisen apuna käytetyt mittaristot ja raportoitava organisaation kehittymisestä niiden avulla.
* Julkisten hyvinvointipalveluiden asiakastiedoista on pystyttävä tuottamaan anonymisoituja tietoja tutkimuskäyttöön.
* Julkisten hyvinvointipalveluiden sähköistä asiointia on kehitettävä.


## Sivistynyt tietoyhteiskunta


**Vihreässä tietoyhteiskunnassa kaikilla oppijoilla on mahdollisuudet omaksua
tietoa ja taitoja juuri sillä tavalla, joka heille parhaiten sopii. Ihmiset ovat
paitsi kulttuurin kuluttajia myös sen aktiivisia tuottajia ja jakajia. Julkisin
varoin tuotetut ja ylläpidetyt kulttuurisisällöt ovat vaivattomasti kaikkien
ulottuvilla.**


### Ei konetta vaan elämää varten


Radikaalin avoimuuden täysimääräinen haltuunotto edellyttää kaikenikäisiltä
kansalaisilta uudenlaisten kansalaistaitojen omaksumista.
Tietoyhteiskuntakehitys avaa koulutukselle ja oppimiselle paitsi lukuisia
haasteita myös uusia mahdollisuuksia.


Internet tuo valtavat tietomäärät kenen tahansa ulottuville. Opetussovellukset
avaavat mahdollisuuksia uusille oppijalähtöisille ja yksilöllisille oppimisen
tavoille. Uuden oppimisteknologian avulla voidaan esimerkiksi ottaa entistä
paremmin huomioon tyttöjen ja poikien eroja oppijoina. Informaatioteknologian
turvin voidaan myös taata laadukas perusopetus haja-asutusja
muuttotappioalueilla.


Pelkkä koneiden kantaminen luokkiin ja luentosaleihin ei kuitenkaan riitä. Uusia
laitteita ja sovelluksia on myös opittava hyödyntämään ja niistä on tehtävä osa
jokapäiväistä arkea samalla tavoin kuin muillakin elämänalueilla. Tietotekniikka
on integroitava kaikkiin oppiaineisiin. Tietotekniikan ja ulkopuolisten
lähteiden käyttö on sallittava ylioppilaskirjoituksissa.


Perustetaan peruskouluja ja toisen asteen oppilaitoksia varten
opetusmateriaalipankki, johon rekisteröityneet tahot voivat tuottaa maksullista
tai maksutonta sisältöä. Korkeakoulujen pääsykoemateriaaleissa ja
kurssikirjoissa tulee mahdollisuuksien mukaan siirtyä opiskelijoille
maksuttomaan sähköiseen jakeluun.


Opettajakoulutuksen pedagogisia tietotekniikkasisältöjä on lisättävä.
Opettajille on tarjottava tietoteknistä täydennyskoulutusta ja osaavimmille
opettajille on annettava mahdollisuus käyttää työaikaansa muiden opettajien
valmentamiseen.


Vaikka tietoyhteiskunta on nimenomaan yhteiskunnallinen murros, se edellyttää
myös tietoteknisiä perusvalmiuksia. Perus- ja toisen asteen opetussuunnitelmiin
on kirjattava tietotekniset vähimmäisosaamistavoitteet.


**Medialuku- ja kirjoitustaidon** kehittämisen on oltava ensisijaista kaikilla
kouluasteilla. Oppilaiden on opittava hakemaan tietoa, arviomaan sen
luotettavuutta, näkemään vaikuttamiskeinoja ja ymmärtämään erilaisia tiedon
tuottamisen prosesseja. Pelkän tiedon kuluttamisen lisäksi oppilaille on
annettava tekniset ja sisällölliset kyvyt myös sisältöjen tuottamiseen. Myös
oppilaiden ryhmätyö- ja sosiaalisia taitoja on painotettava. Tietoyhteiskunnan
perustaitoihin kuuluu myös toisten yksityisyyden kunnioittaminen sekä kyky
suojata omaansa.


Uudet teknologiset ratkaisut eivät ole itsetarkoitus, vaan ennen kaikkea
lähtökohta laajemmalle oppimisen muutokselle. Oppimisen pohjana on vastedes yhä
enemmän käytännön tason oppiminen oppilaitosten ulkopuolisissa
oppimisympäristöissä, oppijoiden projektiluontoinen yhteistyö sekä laajat eri
oppiaineita yhdistävät kokonaisuudet.


Oppiminen on tulevaisuudessa elinikäistä, kun tiedon määrän jatkuva kasvu ja yhä
nopeutuva tekninen kehitys edellyttävät pysyvää valmiutta omaksua uutta
informaatiota. Eläkeläisten, työttömien ja muiden digitaalisen syrjäytymisen
vaarassa olevien ryhmien tietoyhteiskuntavalmiuksien oppimista on tuettava
kohdennetuilla opintoseteleillä.


### Digitaalinen kulttuuri


Tietoyhteiskunnan kulttuuripolitiikan lähtökohtana on kulttuurin jatkuva ja
nopea muutos. Samalla tavoin kuin kirjapaino mahdollisti lehdistön ja
populaarikulttuurin synnyn, digitaalisuus luo uusia kulttuurin muotoja, joista
pelit ja sosiaalinen media ovat ensimmäisiä esimerkkejä. Tämä uudenlainen
digitaalinen ja vuorovaikutteinen kulttuuri on otettava huomioon
kulttuuripolitiikassa yhdenvertaisena perinteisen kulttuurin kanssa. Esimerkiksi
sähköisen kirjan arvonlisäveron on oltava sama kuin paperille painetun kirjan.


Ollakseen radikaalisti avointa kulttuuripolitiikan on aktiivisesti tuettava
ihmisten omaehtoista kulttuuritoimintaa, jolle teknologian kehitys avaa
jatkuvasti uusia mahdollisuuksia. Hyvä esimerkki tästä ovat olemassa olevia
teoksia yhdistelemällä ja kierrättämällä luodut erilaiset uusioteokset eli ns.
mash-up-kulttuuri22, jonka alalla Suomessakin on vireää toimintaa mm.
musiikkivideoiden tekemisessä.


Tietoyhteiskuntakehitys tukee myös perinteisen kulttuurin leviämistä ja
hyödyntämistä. Esimerkiksi tuomalla museoiden kokoelmat *British Museumin*
tavoin verkkoon ne saadaan entistä laajemmin ihmisten ihailtavaksi sekä luodaan
vuorovaikutteisuutta niiden ympärille. Kirjastojen ja museoiden onkin
digitalisoitava aineistojaan ja avattava ne kansalaisten käyttöön. Myös
julkisesti rahoitettujen taidelaitosten tuottamat sisällöt tulee julkaista
maksuttomasti kaikkein saataville samaan tapaan kuin muutkin julkisin varoin
tuotetut tiedot.


Kädentaidoille ja muille perinteisen kulttuurin muodoillekaan ei
tietoyhteiskuntakehitys merkitse loppua vaan uusia mahdollisuuksia: tietoverkot
tarjoavat erilaisille itse tekemisen taidoille alustan levitä aiempaa nopeammin
ja laajemmalle.


22 Mash-up-kulttuurilla viitataan toimintaan, jossa olemassa olevia tuotteita
kuten musiikkia, videota, pelejä koodia, muotia ja muita kulttuurisia tuotteita
paloitellaan, sekoitetaan ja yhdistetään uudelleen siten, että lopputuloksena
syntyy jotakin aivan uutta.


### Yleisradiosta yleismedia


Yleisradio on tietoyhteiskunnassa digitaalinen yleismedia, joka toimii
aktiivisesti paitsi radioaalloilla myös Internetissä. Yksisuuntaiset mediat
kirjoista televisioon muuttuvat tietoyhteiskunnassa digitaalisiksi
tilauspalveluiksi.


**Digitaalinen jakelu** ei tee eroa eri medioiden välillä; Kaikkia sisältöjä
luetaan, katsotaan ja kuunnellaan samoilla laitteilla. Tiedotusvälineitä ei voi
enää keinotekoisesti jaotella esimerkiksi lehdiksi ja televisiokanaviksi.


Media-alan teknisessä ja taloudellisessa murroksessa Yleisradion julkisen
palvelun merkitys korostuu; se turvaa riippumattoman ja moniarvoisen tiedon ja
kulttuurin tuotannon ja välittämisen kaikissa olosuhteissa. Yleisradion
taloudellinen ja poliittinen riippumattomuus ja toimintaedellytykset on
turvattava.


Teknologian kehitys pakottaa järjestämään **Yleisradion rahoituksen** uudelleen.
Tv-maksu on korvattava esimerkiksi sosiaalisesti oikeudenmukaisella
henkilökohtaisella ja tulosidonnaisella mediamaksulla. Mikäli kuitenkin
päädytään budjettirahoitukseen, rahoituksen taso ja riippumattomuus turvataan
puskurirahastolla, joka estää hallitusta painostamasta Yleisradiota rahoituksen
välittömällä leikkaamisella.


**Vihreät tavoitteet**


* Opettajien pedagogisia tietotekniikkavalmiuksia on parannettava.
* Tietokoneiden ja ulkopuolisten lähteiden käyttö on sallittava ylioppilaskirjoituksissa.
* Digitaalisen syrjäytymisen vaarassa oleville on kohdistettava opintoseteleitä.
* Kirjastojen, museoiden ja julkisten taidelaitosten on avattava aineistonsa kansalaisten käyttöön.
* Yleisradion taloudellinen ja poliittinen riippumattomuus ja toimintaedellytykset on turvattava.



